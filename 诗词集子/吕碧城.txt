吕碧城（1883年－1943年），女，行名贤锡，后更名碧城，一名兰清，字遁夫，号明因，后改号圣因，晚号宝莲居士，法号曼智。安徽旌德人，中国作家、词人、教育家、政治人物。她提倡女学，是素食主义者和动物保护主义者，佛教居士。她是20世纪在欧美提出禁止杀害动物的先驱者之一。

《百字令》 
排云深处，写婵娟一幅，翠衣轻羽。禁得兴亡千古恨，剑样英英眉妩。屏蔽边疆，京垓金币，纤手轻输去。游魂地下，羞逢汉雉唐鹉。  为问此地湖山，珠庭启处，犹是尘寰否？玉树歌残萤火黯，天子无愁有女。避暑庄荒，採香径冷，芳艳空尘土。西风残照，游人还赋禾黍。
    
《满江红 感怀 》  
晦暗神州，欣曙光一线遥射。问何人，女权高唱，若安达克？雪浪千寻悲业海，风潮廿纪看东亚。听青闺挥涕发狂言，君休讶。  幽与闭，长如夜。羁与绊，无休歇。叩帝阍不见，怀愤难泻。遍地离魂招未得，一腔热血无从洒。叹蛙居井底愿频违，情空惹。 
   
《丑奴儿慢》 
东横泰岱，谁向峰头立马？最愁见铜标光黯，翠鸟云昏．一旅挥戈，秦关百二竟无人．从今已矣！羞看貂锦，怯涴胡尘． 鼎沸依然，残膏未尽，腐鼠犹嗔．更绣幕、闲烧官烛，红照花魂．遍野哀鸿，但无余唳到营门．迎春椒颂，八方争道，木草同新．   　
　  
《兰陵王．秋柳》
 乱鸦集，写入芜城秋色．隋堤畔、一片斜阳，红到枝头黯成碧．宵来梦郁抑．比似，眉痕更窄．怜憔悴、薄黛残妆，付与西风弄梳掠． 春华去谁惜？忆帘卷红楼，处处烟影．朦胧尽是相思缬．奈絮朵吹散，白华宫怨，还凭飞燕认艳迹，拾来泪沾臆． 凄凄，诉漂泊．又响彻阳关，魂断桥侧．霜条待共梅枝折．望故国千里，暮云愁隔．归心何许？托笛语，问旧驿． 　　  

《汨罗怨．过旧都作》 
翠拱屏嶂，红逦宫墙，犹见旧时天府．伤心麦秀，过眼沧桑，消得客车延伫．任斜阳、门巷乌衣，匆匆几番来去？输与寒鸦，占取垂阳终古． 闲话南朝往事，谁踵清游，采香残步？汉宫传蜡，秦镜荧星，一例浓华无据？但江城、凌乱歌弦，哀入黄陵风雨．还怕说、花落新亭，鹧鸪啼苦．     　　

《前调寒庐茗画图为袁寒云题 》  　　
紫泉初启隋宫锁，人来五云深处。镜殿迷香，瀛台挹泪，何限当时情绪！兴亡无据。早玉玺埋尘，铜仙啼露。百六韶华，夕阳无语送春去。  　　鞓红谁续花谱？有平原胜侣，同写心素。银管缕春，牙籖校秘，蹀躞三千珠履。低廻吊古，听怨人霓裳，水音能诉。花雨吹寒，题襟催秀句。  　  

《祝英台近》  　　
缒银瓶，牵玉井，秋思黯梧苑。蘸渌搴芳，梦坠楚天远。  　　最怜娥月含颦，一般消瘦，又别后、依依重见。  　　倦凝眄，可奈病叶警霜，红兰泣骚畹。滞粉粘香，袖屧悄寻遍。小栏人影凄迷，和烟和雾，更化作、一庭幽怨。
  　  　
《绛都春》  　　
禅天妙谛，证大道涅盘，薪传谁继?世外避秦，那有惊心咸阳燧。  　　飚轮怒碾丹砂地，弄千丈红尘春翳。倦飞孤鹜，几番错认，赤城霞起。  　　凝睇，镌冰斵雪，指隔浦、迤逦瑶峰曾寄。  　　火浣五铢，姑射仙人翔游袂，流金铄石都无忌。  　　算世态，炎凉游戏。任教烧蜡成灰，早干艳泪。  　　  

《定风波》  　　
梦笔生花总是魔，昙红吹影乱如梭。浪说鬘天春色靓，重省，十年心事定风波。  　　但有金支能照海，更无珊网可张罗。西北高楼休著眼，帘卷，断肠人远彩云多。    　　

《江神子》  　　
催花风雨弄阴晴，似多情，似无情。廿四番风，换尽最分明。更换鸣禽如过客，先燕燕，后莺莺。  　　浮生同此转飚轮，是微尘，恋红尘。如梦莺花，添个梦中人.霎春痕如梦影，休苦苦，唤真真.    

《琼楼》 
琼楼秋思入高寒，看尽苍冥意已阑。 棋罢忘言谁胜负，梦余无迹认悲欢。 金轮转劫知难尽，碧海量愁未觉宽。 欲拟骚词赋天问，万灵凄侧绕吟坛。 　　  

《踏莎行》 
水绕孤村，树明残照，荒凉古道秋风早。今宵何处驻征鞍？一鞭遥指青山小。  漠漠长空，离离衰草，欲黄重绿情难了。韶华有限恨无穷，人生暗向愁中老。 　　  
《清平乐》 
冷红吟遍，梦绕芙蓉苑．银汉恹恹清更浅，风动云华微卷． 水边处处珠帘，月明时按歌弦．不是一声孤雁，秋声哪到人间． 　　  《长相思》 枫叶红，柿叶红，红尽江南树几丛，离人泪染浓． 山重重，水重重，水复山重恨不通，梦魂飞绕中． 　　  

《南乡子》 
雨过涨留痕，新水如云绿到门．几处小桃开泛了，前村，寒食东风别有春． 重读断碑文，宿草多封旧雨坟．蝴蝶一双飞更去，春魂，知是谁家坏绿裙． 　　  

《浪淘沙》 
寒意透云帱，宝篆烟浮．夜深听雨小红楼．姹紫嫣红零落否？人替花愁． 临远怕凝眸，离思难收．一身多病苦淹留．来日送春兼送别，花替人愁．   　　  

《沁园春．游匡庐》 
如此仙源，只在人间，幽居自深．听苍松万壑，无风成籁；岚烟四锁，不雨常阴．曲栏流虹，危楼耸玉，时见惊鸿倩影凭．良宵静，更微闻风吹，飞度泠泠． 浮生能几登临？且收拾烟萝入苦吟．任幽踪来往，谁宾谁主；闲云缥缈，无古无今．黄鹤难招，软红犹恋，回首人天总不禁．空惆怅，证前因何许，欲叩山灵． 　　  
《鹧鸪天．七夕》 
一杼流霞织锦躔，小楼凉思到云鬟．鸳针乞巧怜芳序，蛛网牵愁恨夜阑． 烟采散，露华漫，碧空一镜泻秋寒．天河万古喧银浪，不见浮槎客再还． 　　  

《江城梅花引．日内瓦湖畔樱花如海，赋此以壮其盛》
 搴霞扶梦下苍穹．怨东风，问东风．底事朱唇，催兰费天工．已是春痕嫌太艳，还织就，花一枝，波一重． 一重一重遥远空，花影融，波影红，数也数也数不尽，密朵繁丛．恼煞吟魂，颠倒粉围中．谁放蜂儿逃色界？花历乱，水凄迷，无路通． 　　  

《一剪梅》 
一抹春痕梦里收，草长莺飞，柳细波柔．珠帘十里荡银钩，筝语东风，那处红楼． 别有前程忆旧游，几日韶华，赋笔生愁．长安云物恋残秋，铃语西风，那处红兜． 　　   

《生查子》    
清明烟雨浓，上巳莺花好。游侣渐凋零，追忆成烦恼。  　当年拾翠时，共说春光好。六幅画罗裙，拂遍江南草。  

《菩萨蛮》 
舞衣叶叶余香在，欢场了却繁华债．往事梦钧天，梦回清泪淹． 疏枝霜后柳，病骨如人瘦，来岁柳飞绵，楼空谁卷帘？ 　　  

《南楼令》  
叶落见城厢，疏枝恨早霜．喜山林、乍换秋妆．多谢倪郎传画笔，渲绛赭，染苍黄． 桥影恋残阳，沙痕引岸长．锁羁愁、十里清湘．著个诗人孤似雁，云黯淡，水微茫．    