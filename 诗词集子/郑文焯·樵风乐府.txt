鄭文焯《樵風樂府》 
高密鄭文焯叔問 
樵風樂府卷一 
[齊天樂]登虞山興福寺樓 
夕陽呼酒登臨地，尊前故人還是。水國無花，山城自綠，望轉征蓬千里。行歌倦矣。更一片秋魂，亂雲扶起。醉袖飄蕭，海風吹下劒花細。○天涯此樓似寄，畫阑零落處，都為愁倚。佛鼓荒壇，神鴉廢社，今古蒼茫煙水。吳絲漫理。正波上鴻飛，數峰清異。坐盡林陰，甚時重夢至。 
[踏莎行]重別次湘和白石道人江上感夢之作 
官閣煙寒，客帆風輭。吟邊屬景愁邊見。歸心爭共蜀雲飛，夢痕總被吳波染。○殘酒單衣，殘燈淚線，亂山掛雨尊前遠。江南水闊別離多，斷魂分付孤舟管。 

[湘月]山塘秋集分題得壞塔 
夜鈴語斷，更斜陽瘦影，誰問今古。獨立蒼茫，鎮占老，一角青山無主。衰草叢生，枯楓倒出，時見歸禽度。殘烽零劫，仗他半壁支拄。○長見峭倚荒天，淒涼如筆，寫愁邊風雨。不許登臨，怕倦客、題徧傷心秋句。臥影空丘，招魂破寺，賸有孤雲駐。夢痕飛上，故王台榭何處。 

[八聲甘州]西樓九日 
喚吟邊、瘦月替珠燈，扶魂上西樓。歎芳時俊侶，尊前掇送，墜夢難收。又是黃華勸客，須插少年頭。一夜涼風思，綠減汀洲。○笛外亂峰無語，甚秋腸寸裂，還聽吹秋。想湖亭多宴，歌淚迸波流。自銷凝、斷襟零佩，賸水雲、冷社兩三鷗。休重倚，畫欄高處，殘醉題愁。 

[虞美人] 
斷魂空畫相思影，細語成悽哽。鸚哥猶喚舊坊名，幾度尋春簾幕誤人迎。○年時繋馬門前柳，樹更如腰瘦。月朧懸淚夜盈盈，長見小樓圓夢到天明。 

[摸魚兒]金山留雲亭餞仲復撫部，酒半聞江上笛聲起於亂煙衰柳間，感音而作，不自覺其辭之掩抑也。 
渺吳天覓愁無地，江山如此誰醒。亂雲空逐驚濤去，人共一亭幽靜。斜月耿，怕重見，青尊中有滄桑影。吟魂自警，對潮打孤城，煙生壞塔，笛語夜淒哽。○招提境，還作東門帳飲，中流同是漂梗。當年擊楫英雄老，輸與過江魚艇。愁暗省，換滿目，胡沙蠻氣連天迥。苔茵坐冷，任怪石能言，荒波變酒，莫更賦離景。 

[東風第一枝]和梅谿春雪韻 
玉鬭新梅，珠敲暗竹，江春半釀寒暖。粉雲幾處愁深，素波者番恨淺。尋香舊徑，趁細屧、弓痕輕輭。怕笛邊、誤約飛花，閣住小簾歸燕。○沙草際、漸迷望眼，風絮裏、暗銷醉面。乍看舞鶴閒庭，又尋印鴻故苑。吳篷誰倚，畫澹遠山眉如綫。更鏡娥含淚窺人，夢想縞衣重見。 
右瘦碧詞舊刻二卷凡六十七首刪存七首 

樵風樂府卷二 
[菩薩蠻] 
宮花不見人憔悴，朝朝洗面燕支淚。樓閣易斜暉，綠塵箏雁飛。○空階銷玉冷，燕立秋千影。隔院騎聲來，臥屏紅扇開。 

晚紅秋冷夫容苑，鴛鴦頭白花應見。山黛可憐顰，故宮眉樣新。○有人妝澹薄，縞袂垂深幕。青鳥驀飛來，報君雙鳳釵。 

畫樓殘點和簫咽，鏡中愁見人如月。雙陸賭金環，別時相贈難。○舊紅寬臂縷，妝罷長無語。明日鬭花風，為誰梳洗濃。 

年年織錦紅窗老，繡帬空染南園草。夢裏送香車，好春歸別家。○手栽池上樹，難繋斑騅駐。悔不種夫容，花時還妒儂。 

移家愛住青溪裏，東風綠盡湔帬水。殘雪驛橋西，淺深郎馬蹏。○花前和淚送，鸞帶行煙重。夢斷錦衾知，曉寒孤起時。 

瑤臺長是遊仙駐，殘金銷盡雕輪路。帳殿柳如煙，水漂花滿船。○驚波風雨急，夜夜青禽泣。只道海能填，西山無石銜。 

過花簾燕驚紅落，一床殘夢東風薄。春老不還家，剌桐牆外花。○江南沙草暖，鏡水歌眉淺。雙笛出煙蘿，畫船涼月多。 

平江風色連三月，酒醒又近紅樓別。獨自莫傷春，新年見舊人。○安排雙淚眼，長送春歸晚。斜月過西池，隔蘭花自移。 

[惜秋華]惠山 
軟繡山街。翠溶溶、一鏡秋妝環照。向晚畫船，相將載愁多少。夫容不管嗁紅。暗墜落、煙輕波小。淒涼。正斜陽、送客湖亭重到。○仙夢絳都杳。記鐙簾俊語。鳳鬟香褭（裛）。問紫曲，誰解憶。聽歌人老。而今白石清泉。倚玉瓶、亂峰如笑。幽悄，誤夢尋、燕昏鶯曉。

[留春令]中秋夜紅樓離席 
鏡華空滿，怨紅都在，舊時羅帕。早是銷凝淚無多，怎留向、臨歧灑？○枕上陽關催夙駕，忍今宵歌罷。從此西樓翠尊空，願明月、無圓夜。 

[點絳唇]西樓感夢 
秋館黃昏，小風香陣欺帬蜨。近霜花葉，著意紅雙疊。○多少新愁，夜夜西樓月。傷今別，月圓時節，長是佳期闕。 

[虞美人] 
鏡屏香冷夫容薦。花趁人凝澹。問誰下馬看梳頭。長是畫簾高捲臥清秋。○宿妝留得新眉在。人意依前改。一溝脂水繞樓東。中有幾行閒淚往來紅。 

[瑞龍吟]春怨用清真體 
橫塘道，還記碎鏡流花，斷帬黏草。多情三百紅闌，為誰約住，東風不到。○曠吟眺，休問玉梅門巷，舊家英妙。而今著破春衫，唾華淚粉，銷凝滿抱。○依黯殘雲心事，過江如夢，清歌催老。惟有酒邊青山，曾見年少。狂香豔迹，零落蘭成藁。無人聽、西園冷詠，南樓清歗，料理傷春早。幾囘付與，鶯沈燕悄。爭說還鄉好。離笛怨、歸魂將花千繞，夕陽故國，曲中人杳。 

[芳草渡]江南早春重遇中實感夢而作 
昨夢裏，見別後湘皋，又生蘭芷。正夜窗愁雨，燈花報有人至。怊悵攜手地。銷年華多麗。水驛晚，省是重逢，各自憔悴。○慵倚。畫闌缺處，猶有傷春當日淚。曠吟望、吳雲斷草，萋萋恨千里。亂山側帽，算楚客、舊狂能理。展醉眼、一笑尊前老矣。 

[一萼紅]光緒壬辰人日用石帚湻熙丙午人日詞韻題其西湖遺象 
石湖陰。想梅邊墮翠，曾上小紅簪。經醉殘山，傷春舊月，無奈風過簫沈。漫囘首、垂虹載雪，喚夢醒、空有繞枝禽。笠澤煙寒，玉峰雲暗，悽絕重臨。○賓主百年無幾，問浮湘入沔，去住何心。南渡風流，東州雅舊，遺事休更追尋。算歌曲、江湖送老，抵當時、鍋裏幾銷金。待訪城西馬塍，只見花深。 

[玉樓春] 
梅花過了仍風雨，著意傷春天不許。西園詞酒去年同，別是一番惆悵處。○一枝照水渾無語，日見花飛隨水去。斷紅還逐晚潮囘，相映枝頭紅更苦！ 

因循游計春過半，幾度黃昏歌酒散。此時淚眼向花枝，不待飄零腸已斷。○舊遊台榭年芳換，卻為傷高重倚徧。水帬油幕趁清明，招得春魂何處見。 

遊絲抵死依風轉，繞徧天涯猶恨短。一春醉夢誤人歸，殘酒醒時春又晚。○笑聲誰在秋千半，蹴起飛花紅一片。銜花燕子不知愁，暗度芳心過別院。 

曉鶯簾外嗁紅處，明月不留花影住。起來弄笛過西橋，宿粉狂香吹滿路。○路人不惜春心苦，貪逐韶光過百五。杏牆殘萼待歸簪，深雨閉門花亂舞。 

[浣溪沙]清明載酒山塘重記所見 
花氣溫溫趁艣柔，禁煙晴晝水如油，酒邊殘夢十三樓。○暫見不如成久別，舊歡無計破新愁，來時春草去時秋。 

斜日朱樓對捲簾，笛中人意柳纖纖，亂絲著地被愁黏。○花影踏歌紅步障，水香試酒白涼衫，一春費淚與江南。 

池館新晴語細禽，墮釵曾傍藥闌陰，經年同夢不同心。○近水吹香春澹薄，移花步影夜清沈，月圓時節到而今。 

拂水東風劇有情，柳花當面化流蓱，天涯吟鬢幾時青。○殘燭已銷無用淚，清歌猶作奈何聲，西樓人去恨長醒。 

[踏莎行]雨意垂垂春事遒盡紅樓曲餞爰託於音 
蘭氣疏襟，竹聲涼幕。臥枝紅褭金釵落。五更殘雨酒醒時，羅衾正似人情薄。○帳燭香銷，琴尊淚閣。夢來真悔重逢錯。去年花落舊亭台，西風不減東風惡。 

[采桑子] 
凭高滿面東風淚，獨立江亭，流水歌聲，銷盡年涯不暫停。○歸來自掩香屏臥，殘月新鶯，夢好須驚，知是傷春第幾生？ 

銷魂最是皋橋水，花雨冥冥，歌淚盈盈，不解西流總費聲。○畫船煙泊經遊地，燈火高城，弦管殘更，無奈明朝酒易醒。 

[三臺令] 
春雨，春雨，滴到無聲更苦。紅樓酒醒天涯，相送舟前落花。花落，花落，還較去年輕薄 
春水，春水，流盡一年花淚。綠陰明日池塘，可待重來斷腸。腸斷，腸斷，殘月茜窗人澹。

[拜星月慢]吳俗以中元節賽神虎丘，傾城士女彌日讌歌。極畫船簫皷之盛。余落南十四年感秋勌逰，無復輕訬之樂。曩與中實兄弟嘗棹烏篷聽歌斟酌，橋畔載月而歸，輒有佳詠清事，今廢久矣，賦此悄然。 
虎氣高秋，鴟夷遺恨，斷送山塘七里。走馬吹花，帶歌聲流水。酒醒處，付與、黃昏一片燈火，滿地飄零鈿翠。步屧人歸，總西風憔悴。○倦追尋、畫舸魚龍隊。中年近、早辦登臨淚，不見柳色蘇台，換秋煙蕭寺。墜疏鐘、月落城烏起。扁舟夜、暗傍兼葭檥。莫更向、碎玉闌干，為傷高獨倚。 

[玲瓏四犯]壬辰中秋，翫月西園。中夕再起，引侍兒阿憐坐池闌，歌白石道人玲瓏雙調曲，度鐵洞簫，繞廊長吟，鳴鶴相應，夜色空寒，花葉照地，顧景凄獨，依依殆不能去。遂倣姜詞舊譜製此。明日示子苾以為有新亭之悲也。宋譜雙調煞聲以中呂字為夾鍾商，按詞原律呂四犯夾鍾商，犯夷則羽為仙呂調，亦中呂上字住商犯角為夾，鍾閏角歸本宮為夾，鍾宮即中呂宮調也。周清真所歌別是大石調，一曲梅谿草窗並效其體，與此不同，近世詞人樂工莫達斯旨矣。 
竹響露寒，花凝雲澹，淒涼今夜如此。五湖人不見，故國空文綺。歌殘月明滿地。拍危闌、寸心千里。一點秋檠，兩行新雁，知我倚樓意。○參差玉，生涼吹。想霓裳譜徧，天上清異。鏡波宮殿影，桂老西風裏。攜槃夜出長門冷，漸銷盡、銅仙鉛淚。愁夢寄花陰，見低鬟拜起。 

[木蘭花慢]八月十八日汎月石湖鄰舟感遇 
晚涼花積水，送秋老越來溪。歎故苑滄波，汎天鏡裏，曾見鴟夷。淒淒黃昏未了，漸歌闌、人似水東西。自有暗香隨袖，殘紅為惜新題。○文漪步綺輕移。銀燭背、翠樽攜。念別後湖山，幾囘同夢，雲散鴻飛依依。蘭橈醉解，涴嗁痕、猶在去年衣。明月無多圓，夜有情、偏向人低。 

[湘春夜月] 
最銷魂，畫樓西畔黃昬（昏）。可奈送了斜陽，新月又當門。自見海棠初謝，算幾番醒醉，立盡花陰。念隔簾半面，香酬影答，都是離痕。○哀箏自語，殘燈在水，輕夢如雲。鳳帳籠寒，空夜夜報君紅淚，銷黯羅襟。蓬山咫尺，更為誰青鳥殷勤？怕後約誤東風一信，香桃瘦損，還憶而今。 

樵風樂府卷三 

[浣溪沙] 
著酒芳心不自持，小雲雙枕帶花移，今年春早夢先知。○梅萼有情紅到骨，柳條無恨翠舒眉，水堂新月舊相期。 

無事傷心獨費情，落梅風裏掩重扃，春衣一桁細香零。○詞譜當歌和淚教，燈窗無睡枕肩聽，水邊花外雨冥冥。 

[雨霖鈴]甲午人日載雪西崦 
江城春霽，趁東風早，畫舸初試。歌眉鏡裏仍見，曾攜手處，都縈愁思。夢換緐（繁）華舊恨，共明月千里。但暗憶、紅萼盈簪，玉笛吹寒夜重起。○娃鄉自古銷魂地，漫倚闌一霎成顦顇（憔悴）。年年虎山橋下，花發處，冷香隨水。水縱無情，應帶傷春幾點清淚。算只有吟袖弓腰，解得流連意。 

[玉樓春] 
春陰多誤花時節，昨夜東風猶有雪。那知天意著詩情，新見虎山橋上月。○十年舊賞音塵絕，重賦橫枝和淚折。淒清心事付紅簫，暗惜歌前人近別。 

[木蘭花慢]梁谿晚泊和黃竹齋 
問綠汀杜若，誰解為，恨人栽。歎京袂游塵，吳霜歸鬢，客悶難排。扁舟，放愁縱遠，好湖山何意亂離來。斜月還聞鄰笛，落花休點吟杯。○水香，亭榭憶秦。淮歌櫂，晚頻催。念繡額簾花，羅心燭燼，殘夢徘徊。西風謝堂去燕，賸巢痕還占舊樓臺。待把錦書寄與，柔波九曲腸囘。 

[鶯啼序]甲午仲秋，薄逰江淮，瓜步晚渡，與子苾舟中連句和夢窗此曲。 
西阑乍過桂影，倦秋酲閉戶。酒邊淚、分付黃花，客燕何意來暮。櫂歌遠，吳山自碧，晴雲望轉淮南樹。悵荒灣，殘柳春前，枉作風絮。叔問○寶扇才疏，畫簾十二，換紗煙縠霧。鏡波曉、還照離妝，玉容空在紈素。繡帷寒、愁鬆雪腕，暗銷盡、深盟紅縷。理芳情，搓做柔絲，綰他閒鷺。子苾○桃根舊曲，醉耳重聽，過江尚倦旅。歎十載，杜郎吟賞，又斷魂處，翠黯紅淒，矮篷眠雨。二分月色，璚簫吹破，多情贏得天涯老，更漁燈、趁喚瓜州渡。登臨恨晚，荒螢亂點迷樓，照地一片焦土。叔問○春風粉黛，曉日綾紈，賸寸蘿片苧。笑拾得、才人餘唾，幾樹官梅，客裏狂吟，雪中低舞。扁舟此去，無情煙水，清歌何處催夢覺，感華年分算成絃柱。隋堤鴉散斜陽，故國庭花，有人唱否？子苾 

[前調]登北固樓感事再和夢窗 
西風又聞鶴唳，動秋聲在水。海東日、照滿津亭，浪花飛作雲蕊。戍笳引、樓船暝合，荒譙夜火城烏墜。歎南遊、孤旅滄波，久斷歸思。叔問○關塞音書，數馳急羽，感新愁帝子。笑仙術、空說乘槎，采芝人久未至。莽中原、貔貅萬帳，問何日、龍旗東指。且銜杯，狂嗅茱萸，醉來何意。子苾○登臨罷酒，北顧倉皇，念枕戈不寐。霜月悄，幾回起舞，到此驚見，第一江山，費人清淚。神京杳杳，非煙非霧，雞聲殘夢催哀角，攪迴腸、一夜成憔悴。冥鴻自遠，重攜倦客扁舟，汎愁鏡波天裏。叔問○燐燐野燒，逼射甘泉，照萬松失翠。暫小覓、林亭同憩，側帽行吟，老柳祠荒，亂鴉風起。金焦兩點，檐牙浮碧，空梁歸盡遼海燕，繞危阑休向曛黃倚。傷心大樹飄零，更戀遺弓，恨題滿紙。子苾 

[浣溪紗]秋夜聞隔牆按歌 
秋病無名廢酒尊，水西亭榭易黃昏，獨經遊地最銷魂。○花影自行橋上月，笛聲如見曲中人，燕梁何處起清塵。 

[謁金門] 
煙浪惡，花滿海山樓閣。遼鶴無書雲漠漠，故宮春夢薄。○莫惜舞人零落，長袖為君重著。墮地鸞釵成密約，捧觴千日樂。 

花窣地，紅玉枕山雲膩。良夜好天濃睡裏，蠟盤空轉淚。○妾似楊花飄墜，郎是一江春水。容易東風無好計，少年須著意。 

釵鳳墜，人意不如初會。圓月後逢歌舞地，斷腸明鏡裏。○早是君心難恃，恨不玉顏先悴。恩重嬌多情易費，枕函花有淚。 

[浣溪紗]乙未山塘寒食 
春半餘寒未減衣，綠莎汀漵燕來稀，夢期何事鎮相違。○一簇簾花殘月地，數行門柳宿煙枝，畫船燈火夜歸遲。 

鬭草阑干晚櫂移，好風香出畫羅衣，隔花臨水見腰肢。○病枕久虛胡蜨夢，歌樓猶唱鷓鴣詞，疏狂多誤少年時。 

[齊天樂]白石、碧山詠物之作，多取是調，托興深美，因效其體賦蟹。 
半生諳盡江湖味，西風更無腸斷。蓼漵衰燈，蘆灘短舍，夜市秋聲零亂。橫行未徧。歎身世摶沙，蜆螺羞伴。恨滿吳波，歕珠盡作水花散。○彭彭甲兵腹滿。待誰呼郭索，蠻海秋戰。菊訉霜肥，橙香雪老，都付重陽吟琖。新詩好換。憶鄉味經年，故溪清淺。月落潮生，一匡愁碧染。 

[鷓鴣天]中秋後二日越來溪夜汎 
露腳斜波月上遲，鏡中曾見越來時。湖光一片傷心碧，卻與吳兒作水嬉。○飛畫鷁，引金蠡。羅旂香榦燭龍隨。歌塵只是黃昏散，愁滿風蘿野粉吹。 

巌桂秋香晚尚花，順陽舊墅問殘霞。五湖自送鴟夷去，風月依然屬範家。○浮白勸，比紅誇。有人低唱倚蒹葭。曲中解得銷魂句，不羨溪頭越女紗。（泊舟行春橋，侍兒南柔歌餘湘春夜月詞，音節淒異。） 

[踏莎行]送子苾入陝時以庶常改官為懷遠令 
連櫂湖山，對牀風雨。吟壇十載更相主。已憐憔悴盡中年，那堪離亂成孤旅。○鷗外吳雲，馬頭秦樹。大江東去人西去。嚴關百二舊經行，不愁夢失尋君處。 

壓酒春燈，掩歌秋扇。江南已是無腸斷。曲中莫作水風聽，尊前便有關山怨。○經醉池亭，臨分牋管。西園芳草隨人遠。黃金縱得贖蛾眉，胡沙應換春風面。 

蜀錦裁篇，吳皋飄寓。隹逰頓失城南侶。橋邊烏鵲縱分飛，隴頭鸚鵡能言語。○柳雪官程，圖書傢俱。扁舟明日長安路。多君一縣好青山，支頤手板供愁句。子苾僑吳城南烏鵲橋 

南浦蘭情，西崦梅訊。好春良月離天近。十年空負過江名，一官直抵飛花溷。○山縣愁鬟，雪關衰鬢。才人自斷漂零分。它時好載郁林歸，只應片石銷殘恨。 

[湘月]八月十五夜，聽雨皋橋水樓。憶乙丑中秋與如闇諸子被酒夜上靈嚴最高峰，醉臥琴台，雲氣四合，仰見明月破空而飛，如銅鏡礱石，璆然有聲，遠望漁火錯雜，雲中光景奇絕。予踞危石，屐步不能支，捉雲狂呼，衣袂盡濕。明日題詩寺壁而去。匆匆十年，逰舊二三零落殆盡，此樂不可複得，今夕何夕，懷往傷高，不知酒悲之何從也。 
桂陰小榭，隔紗櫳聽水，如坐雲霧。細雨檐花，奈曲裏，總是瀟瀟愁緒。楓驛初鴻，柳橋殘燕，畫燭裁秋句。西阑休倚，數峰相對清苦。○猶憶臥酒琴台，磨空一鏡，照青山今古。塔影蒼寒，問石上、招得秋魂來否。踏葉虛廊，采香斷徑，事與孤雲去。淒然良夜，夢遊凝想仙侶。 

[慶宮春]重登西樓月下聞雁寄懷湘潭王壬老 
衰草蟲天，斷雲魚浪，去帆望轉湘碧。秋影初鴻，江蘺罷采，月明空怨遙夕。翠疏紅冷，記曾占、西樓賦筆。雕闌仍在，愁倚黃昏，水風殘笛。○楚蘭一曲傷心，恨魄難招，霧蘿煙薜。江山文藻，登臨老淚，故國何堪陳迹。綺疏芳卷，定寄我、寒梅水驛。行雲歌盡，白眼青天，舊狂誰識。 

[鷓鴣天]余往來鄧尉山中廿餘年矣，獨愛青芝一塢，林嶂秀岨，人跡罕交，有終焉之志，未逮也。還泊西崦因賦是解。 
樹隱湖光望轉明，巖深晚桂尚飄馨。十年秋鬢輸山綠，依舊看山夢裏行。○煙澹宕，月空冥。下崦濛雨上崦晴。眠去無地青芝老，虛被樵漁識姓名。 

結夢疏雲泛渚蘋，霜林秋色豔於春。山中種樹書堪讀，世上繁華迹總陳。○驚歲晚，負閒身。石芝鶴語舊知津。紅桑海畔花爭發，一掬微波見綠塵。 

右冷红词旧刻四卷始己丑讫丙申凡一百四十五首删存五十六首 

樵風樂府卷四 
[楊柳枝] 
永豐坊畔翠雙枝，和淚移來近玉墀。不是傷春詞客在，故宮誰得妒腰肢。 

才作風花又水萍，一生好計只飄零。可憐憔悴章台路，送盡離人眼尚青。 

[望江怨]題北樓春餞圖 
東風笛，惜別殘紅舊衫溼。登高懷故國，畫簾飛絮煙江夕。空尊泣，不見笛中人，斷雲和夢覓。 

[蘭陵王]江上逢北使寄書和清真 
片帆直，春草連江自碧。吳亭外飛絮亂鴉，冉冉離天可憐色。青山戀去國。應識長安舊客。歸鴻盡，囘首暮雲，一紙京書淚盈尺。○經年尚萍迹。歎夢墮吟鞭，香冷歌席。殘花殘酒過寒食。看十里村杏，數行門柳，東風吟恨徧水驛。甚天限南北。○幽惻。暗懷積。念帳鏡塵空，廊屧音寂，前游到處成愁極。但逝水光景，過風簫笛。沉沉孤館，更夜盡、斷漏滴。 

[前調]秋柳和清真 
去波直，殘柳參差颺碧。蘇台路曾埽墜鈿，涴地柔條盡秋色。依依問水國。頻憶長亭送客。西風裏、攜手四橋空，綠平添漲三尺。○春光總陳跡。記絮褭簾旌，花捲帆席。汀洲萍實經年食。嗟兩鬢銀綰，一聲金縷，離魂飛度遠近驛。送秋老江北。○心惻。亂愁積。奈舞袖飄零，歌扇沈寂，相思到骨情何極。念馬上殘夢，酒邊孤笛。單衣鉛淚，似暗雨、夜半滴。 

[踏莎行] 采蓮曲 
花券裁紅，香筒吹綠。輕拏踏徧江南曲。蓮心苦裏尚囘甘，藕絲斷後從誰續。○翠帔銀泥，鈿筐金粟。牽雲曳雪相思屬。弄波莫便采珠還，露房秋淚紅盈掬。 

[玉梅令] 城南網師小築，故瞿氏園也。咸豐庚申亂後，中江李使君眉生治園為宅，以近滄浪亭號蘇東鄰，博古自娛，簡敖絕世。餘以疏狂僑舊，雅奉閒逸，數預竹林之遊。今眉生下世十餘年矣，林亭舊隱，時見官儀，賓戲囂塵，無複高致。感時悼往，不能無西園之思也。園中殿春簃最勝，因以錢仲文詠故王維堂前芍藥詩意寄慨於詞雲。 
滄波舊苑，又入清風券。春陰護、傍家池館。有藥阑幾曲，掩袂再來看。珍叢未謝，夢雲已遠。○吳縑蜀錦，新詩能換，十年事、暗驚雨散。問山陽舊侶，到此更誰過，空鄰笛、繞花吹徧。 

[綺寮怨]宣武城南夜集感事和清真 
白眼看天如醉，夢雲誰喚醒。糝綺陌、舞絮狂塵，傷春淚，漫灑新亭。微茫西山一角，滄波底，日落山更青。但怪他，片石無言，冤禽恨，抵死填海盈。○曠望去天幾程。珠宮舊事，仙才枉說飛璚，月冷風清，羽衣譜，斂愁聽。苕苕鳳樓殘點，獨立盡，五更情。漂花滿城。東風不到處，花又零。 

[還京樂]戊戌春應都堂試到京，聞有客述焦山僧樓詞扇，見者輒吟玩不去手，蓋餘甲午秋感事作也。今又將騎款段出國門，放歌于東南山水間，不復與傖兒爭道旁苦李矣，和清真韻感而賦此。 
放愁地，說與滄江舊曲誰重理。縱翠紗籠句，白雪笑我，仙才空費。又故山歸後，殘春事與浮名委。鎮斷送明日，陌上看花閒淚。○向清波底。見文章、流錦名花，訴盡東風，零落舊味。堪嗟冶葉倡條，傍凡門、豔數桃李。恨迢迢，拌玉劒埋雲，金刀斷水。料得西樓月，窺人還自憔悴。 

[夜飛鵲]出南郭望西山和清真別情 
城南有情月，知我悽其，臨別更送清輝。吟邊白髮已愁盡，京塵依舊緇衣。煙霄曠迴眺，看仙山樓閣，海戍旌旗。長安夢短，過津亭、酒醒偏遲。○身似十年江燕，簾幕易秋風，殘社空歸。休問烏衣故國，尋常陌巷，重到應迷。數峰缺處，倩蒼雲、補向天齊。但紅桑成畝，青蕪變海，弱水還西。 

[驀山溪]半塘翁嘗愛誦美成此曲，與瞻園同年連和之。今別翁浹旬巳，沽口樓居連雨不寐，兼聞梧州亂耗，爰次韻寄懷，不獨旅逸之感也。 
吟邊燈火，夢熟城南路。歸騎每侵晨，月初沈，西山缺處。殘牋滿袖，都是別君詞，空愁語，休延佇，酒醒天涯去。○飄零到此，客枕高樓雨。鶴唳似驚風，渺甌蠻，瘴江戰鼓。扁舟不繋，一夜故園心，杯未舉，愁先注，白髮緣行縷。 

[月下笛]戊戌八月十三日宿王禦史宅，夜雨聞鄰笛感音而作和石帚。 
月滿層城，秋聲變了，亂山飛雨。哀鴻怨語。自書空、背人去。危闌不為傷高倚，但腸斷、衰楊幾縷。怪玉梯霧冷，瑤台霜悄，錯認仙路。○延佇，銷魂處。早漏洩幽盟，隔簾鸚鵡。殘花過影，鏡中情事如許。西風一夜驚庭綠，問天上，人間見否？漏譙斷，又夢聞孤管，暗向誰度。 

[鶯啼序]秋感和夢窗豐樂樓韻 
滄洲半殘畫槀，認河山錯綺。自槎客、豔說仙瀛，浪疊愁滿空際。蜃噓起，樓臺幻境，金銀夜氣渾無霽。怪塵昏，蠻海驚鳶，跕影都墜。○陳迹蒼黃，對酒看劒，向青天漫倚。漢宮月、猶過邊亭，墮榆飛盡寒翠。最銷凝、昆池劫墨，石鱗泣、秋棱荒水。閱年涯，三淺蓬萊，此身何世。○長安似奕，局外樵柯，睡境正深美。幽恨切，數聲嗁鳥，夢裏誰見，覆雨翻雲，楚天疑事。西山縹緲，香霏一片，玉龍哀變清商曲，漏沈沈、燭背簾垂地。拋殘舊舞，霓裳獨坐繁霜，淚花濕紅嫠緯。○宮槐翳日，苑柳扃煙，念鳳樓久遲。但夢繞、瑤池仙步，鶴怨猿猜，望斷層城，玉梯十二。驕雲滿眼，森森冠佩，江關投老詞賦客，歎京塵空染憂時袂，傷心孤燕巢林，亂葉迷歸，夕陽故里。 

[秋思秏]半雨樓聞雁和夢窗 
衰帽西風側，驟雁聲催送，暮城寒色。燈院雨昏，晚花中酒，愁浸腸窄。倚歌扇高樓，四弦和淚訴掩抑。見數峰、江上碧。想故國雲橫，幾行歸盡，又作早秋南旅，有情堪憶。○殘夕。檐鈴斷滴。喚素娥、澹洗鉛飾。怕聞鄰笛。明朝窺鏡，鬢華暗白。誤舊約、青鸞信乖，春夢如過翼。念遠客、應慣識。漫歲餐稀逢，重門無字寄得。恨隔霜榆塞北。 

[憶舊遊]乙亥五日，浮家西崦，信宿石壁精舍，見湖壖漁家垂燈疊鼓，饒有節物，感時賦此。 
正梅風轉溽，麥浪吹涼，晴泛吳橈。未了尋幽興，賦枇杷晚翠，一掬金拋。五湖料理三畝，多事誤青袍。悵聽水燈前，看山枕底，夢境苕苕。○蕭條，舊蘭若，問煙雨樓臺，誰換南朝。賸有蒼黃壁，壓頗黎萬頃，斷劫難銷。淒其五日情事，殘醉虎山橋。歎滿地滄波，漁舟夜笛何處招。 

[浣溪沙]從石樓石壁往來鄧尉山中 
一半梅黃雜雨晴，虛嵐浮翠帶湖明，閒雲高鳥共身輕。○山果打頭休論價，野花盈手不知名，煙巒直是畫中行。 

[慶春宮]橋西新營後溪植援雜花幽樹，經秋成陰，時有冷客登樓醵飲，蕭然讬寄，輒付傖歌。 
窗岫遙青，簾波空翠，臥臨畫裏江城。斜月琴牀，低花衣桁，枕溪疏綺多明。幾枝霜艣，暮寒迸西樓雁聲。小阑紅袖，倚徧珍叢，玉笛誰橫。○歌塵一片淒清，別岸垂楊，曾見藏鶯。屏燭秋啼，鏡花春影，賦愁空費閒情。舊遊吟境，夢雲隔蓬萊幾程。仙才自惜，莫枉山中，猿鶴知名。 

[滿庭芳]西館新陰，花枝可擷，匆匆不知春過半已。 
行錦花陰，隔紗春語，好風香出梅梢。翠塵簾捲，新樹過人高。休惜年芳晼晚，滄洲夢輕付吳橈。低囘處，江南舊燕，零落謝堂巢。○東風，還似客，棃雲粉冷，蕙雪紅銷。近清明歌酒，愁欠誰澆。一臥西樓聽雨，閒情倦，別枕笙簫。前游續，山塘載月，斟酌過橫橋。 

[前調]江山餞春 
南雪蘭襟，東風茸帽，舊情人比花狂。江城畫裏，樓閣隱垂楊。可奈春霏冉冉，都換了新綠池塘。銷魂地，殘紅有恨，還作燕泥香。○年年，春盡日，疏燈聽雨，總是他鄉。縱清歌緩客，怕近離觴。早識芳心一點，收拾與，蜨粉蜂黃。今宵夢，吳波半翦，應附北歸航。 

[沁園春]虎山橋重泊秋晚登眺 
衰柳西灣，冷楓南塢，秋橫野航。見秦眉天鏡，乍驚離合，越鬟水枕，能令低昂。殘霸空丘，故宮成沼，贏得漁樵買醉場。清尊對，賸一螺頑碧，虎老山荒。○蒼涼重檥鷗鄉，漸紅葉，吹寒零雁行。記五湖雪櫂，探梅詩瘦，兩崦霜籠，報橘書香。寸岫仙雲，尺波塵海，一笑登高理舊狂。移家好，信石芝堪采，賸賦滄浪。 

[龍山會]虎丘作重九，時自光福裏迴舟，和君特載酒雙清之作。 
塔影窺林罅，落雁汀煙，畫艫霜花亞。虎山橋上月，移夢近、還過雲泉亭下。衰帽側高秋，墮巾趁、山容淡冶。最銷凝，吳篷暮雨，歌前暗灑。○因憶舊節題香，踏醉花街，倚少年驕馬。勌遊狂態盡，珠箔墜、獨自飄燈殘夜。人事水東西，憑高淚、流紅迸瀉。漫歸吟，冷楓賸有一瓢詩挂。 

[虞美人]題紅橋歸騎畫扇 
澹煙洗得春山瘦。眉嫵從誰鬭。橫橋西畔小桃枝。一自插花人去怨開遲。○馬蹏芳草經遊地。重到銷魂易。紅樓長占柳陰陰。只是柳條不繋少年心。 

樵風樂府卷五 

[賀新郎]秋恨 
暗雨淒鄰笛。感秋魂，吟邊憔悴，過江詞客。非霧非煙神州渺，愁入一天冤碧。夢不到、青蕪舊國。休灑西風新亭淚，障狂瀾、猶有東南壁。空掩袂，望雲北。○雕欄玉砌都陳迹。黯重扃、夷歌野哭，晦冥朝夕。十萬橫磨今安在？贏得胡塵千尺。問天地、榛荆誰闢？夜半有人持山去，驀崩舟、墜壑蛟龍泣。還念此，斷腸直。 

日落羌笳咽。認一行、高鴻盡處，五雲城闕。滿眼驚塵還鄉夢，重見昆池灰劫。更馬上、琵琶催發。露冷橫門移盤去，甚金仙，也怨關山別。愁寄與，漢家月。○故人抗議多風烈。漫消魂、題詩隴樹，誰旌奇節。易水空成填恨海，西北終憂天缺。但目盡、平煙區脫。不信天心渾如醉，好江山、換了啼鵑血。長劒倚，向誰說。 

[菩薩蠻]望月有懷 
桂宮寂寞花前後，天堦玉露金風驟。雲外小驂鸞，也愁高處寒。○夜明秋半鏡，暗缺山河影。燈火夢長安，覺來西笑難。 

[謁金門] 
行不得！黦地衰楊愁折。霜裂馬聲寒特特，雁飛關月黑。○目斷浮雲西北，不忍思君顏色。昨日主人今日客，青山非故國。 

留不得！腸斷故宮秋色。瑤殿璚樓波影直，夕陽人獨立。○見說長安如奕，不忍問君蹤跡。水驛山郵都未識，夢囘何處覓？ 

歸不得！一夜林鳥頭白。落月關山何處笛？馬嘶還向北。○魚雁沈沈江國，不忍聞君消息。恨不奮飛生六翼，亂雲愁似幕。 

[漢宮春]庚子閏中秋 
明月誰家，甚今年今夕，多事重圓。移盤夜辭漢闕，貯淚銅仙。珠簾畫棟，倒寒波、空影如煙。魂斷處，長門燭暗，數聲驚雁蠻弦。○還見山河殘影，恁磨成桂斧，補恨無天。淒涼鏡塵頓掩，雲裏嬋娟。東華故事，祝團圞，歸夢空懸。凝望久，蓬壼翠水，西流好送槎還。 

[玉樓春]城西樓晚眺 
驚煙連海掀風色，遼雁秋稀音信隔。王孫芳草不成歸，綠徧天涯無路陌。○懸懸愁眼迷雲北，到處登臨懷故國。夕陽樓上好青山，只是黃昏留不得。 

[雨霖鈴]恨別和柳屯田 
并刀難切，是離腸恨，夢雨都歇。繁華似水流去，囘首處，車塵臨發。冷落關河送遠，有孤雁悽噎。念舊苑、衰柳寒煙，玉笛吹愁滿空闊。○銅駝陌上傷今別，更斷魂客裏催佳節。黃昏滿地花影，依約見，故國秋月。萬里清霜，休問香篝翠被誰設。卻怨入簾底西風，付與殘蛩說。 

[摸魚兒]滬江送春詞 
更尊前、幾囘西笑，茫茫時事如許。長安一雨分新舊，惟有夕陽無主。春思苦，怕花滿，紅桑無地悲離黍。春歸甚處，但殘燕空林，亂鶯芳草，總是斷魂路。○嗟遲暮，休倚蘭成詞賦，江關贏得孤旅。高樓縱續笙歌夢，愁帶北來笳鼓。鄉信阻，想寂寞，珠簾尚捲西山雨。淒絃自語，恁冷淚成波，荒波變酒，澆徧趙州土。 

[燕山亭]題自畫薊門秋柳圖 
衰柳空城，羌笛數聲，濕了樓臺煙雨。珠箔四垂，客燕迷歸，棲老綠陰無主。弱不禁攀，更愁唱、陽關西去。凝佇。賸舊宛歌塵，暗飄金縷。○還記驕馬章台，正花拂長堤，麥波隨步。而今莫問，解舞腰肢，淒涼故宮誰妒。便喚春囘，忍再見，倚簾吹絮。歧路，腸斷也，一絲絲苦。 

[禦街行]紅橋飲席感少年事 
峭寒翦翦風如水，又亂颭、花陰碎。月明橋上玉阑干，曾見凭春羅袂。好天涼月，依然昨夜，只是人憔悴。○當時何限風流地，儘賺得、銷魂計。年來對酒怕聞歌，換了疏狂身世。分明襟上，唾花醉粉，都作今朝淚。 

[過秦樓]後溪連雨新淥平橋一樓臥臨城西陂船舫皆從幾案間過晚霽見月水光花影澹然空寒有懷丁酉秋石壁山望湖台夜逰流連光景動踰歲時屬景不自知其詞之淒異也 
過雨檐花，透風窗竹，露點翠梧金井。林梢小閣，曲枕溪流，靜綠蕩胸千頃。簾捲夜近，銀河秋浸天階，水明星靜。欠追涼綺袖，一枝橫玉，滿身雲影。○迴憶處、月氣湖煙，空臺搖落，上下臥臨清鏡。淩波弱步，濕霧香鬟，夢斷數峰青迴。年事如今暗驚，燕草天荒，吳楓江冷。但孤雲遠水，愁入離痕淚枕。 

[玉樓春] 
春風秋月資逰計，獨我尊前長費淚。幾生心苦到詞人，風月只供惆悵地。○繁華故國今何世，滿目山河成古事。小樓孤燭夢囘時，著枕愁來無處避。 

[楊柳枝] 
數行煙柳薊門春，離袂經年惹麴塵。莫為西風搖落早，灞陵猶有未歸人。 
長條如帶水縈環，難繋離愁百二關。羨爾巢林雙燕子，秋來暫客尚知還。 
暫理愁眉試半妝，舞衣疊淚損宮黃。晴絲繞徧天涯路，不為離人續斷腸。 
迴雪吹花唱大堤，弓腰鬭罷夢長啼。身輕不及枝頭絮，猶逐東風舞向西。 
亂絲歧路苦愁縈，翦翦輕風別有情。一夜雪緜吹滿帳，教人春夢不分明。 
夾道分堤翠浪生，湖山歌舞總堪驚。只今一片斜陽樹，賸有宮鴉啼數聲。 
煙洗風梳碧可憐，秋深猶咽五更蟬。誰家殘月滄波苑，時見漁舟網碎鈿。 
故國年芳換綠塵，樓臺多是別家春。狂花一陣過無影，亂入宮城不避人。 
水明帳殿月如煙，翠樓連雲掛玉泉。香輦不迴秋又晚，棲烏頭白近霜天。 
破曉殘鶯出禁林，飛花寒食雨沈沈。章台自臺牽行色，莫為離多減路陰。 
樓閣春深雪不寒，關山秋早笛初殘。一般畫出傷心色，漫作隋堤落照看。 
纖纖新翠帶愁顰，零落弓彎舊舞人。底事臨風眠未起，靈和不是漢時春。 
拂徧京塵窣地驚，風條雨葉不勝情。西園已自無多樹，一夜傷秋轉費聲。 
平居誰分解傷春，競賭長楸走馬身。寂寞空城飛絮盡，羌笳吹起六街塵。 
高秋蕭瑟思何堪，昔樹空悲憶漢南。任是婆娑生意盡，不辭風雪老江潭。 

[浪淘沙慢]江南早春，鄧尉山梅垂垂欲發。因憶己醜秋方舟載酒與湘潭王壬秋二三同志山澤行吟，連句和清真此曲，極歲晚清逸之娛。匆匆舊逰，奄踰一紀，年荒時難，俊侶飄零，今見園中南枝初葩，斜月在水，將治舟討春西磧閒淒獨之感哀斷成歌再和清真繞枝三帀興言昔懷益以重予離憂也。 
墜月悄，花光練結，夢繞西磧。倒影浮杯盡綠，吹香點袖自碧。想載雪橫江澆大白。正暝蹋、一葉蒼茫，又數峰青入短篷笛，煙水弄愁色。○脈脈，旅懷仗酒能釋，歎遊舊零落如花雨。孤絕尋芳客。認石屏苔屐，依稀陳迹。眼前好景，空繞枝、百轉愁腸都窄。○年事換傷春殘槀，西園約、夢境頓隔。翠禽嗁、繁英滿路陌。似淚粉、亂點東風，悵恨極，清歌更有何人拍？ 
右比竹餘音舊刻四卷始丁酉訖辛醜凡一百六十二首刪存五十二首 

樵風樂府卷六 
[玉燭新]小春海棠，夢窗詞手稿有是題，丁香結一解，江南冬燠，春卉再荂而海棠益淒麗可玩，因依夢窗題格賦之。 
冰綃和淚浣。又夢喚春回，繞花千轉。鳳窠織就同心錦，肯為傷秋腸斷。嬌霞半面。趁醉夜、珠簾重捲。催冷豔，還照珍叢，愁凝蠟盤紅短。○依依睡起西阑，怪海國狂塵，舊芳都換。倚寒翠袖應自惜，鏡裏過時勻染。移春小檻。問月地、雲階誰見。休再覓、顛嫁東風，妝成恨晚。 

[法曲獻仙音]靈岩覽古次韻夢窗 
妝濯池花，步鳴廊葉，晚色蒼涼僧院。亂石牛羊，古臺麋鹿，江楓黯愁霜點。近水市菱歌起，吳聲鎮哀怨。○曠懷遠，問鴟夷、載春何處，怊悵地、一徑舊香恨染。箭引越來谿，射晴波、秋練如翦。廢柳殘蟬。替宮魂、歌舞腸斷，算緐華成沼，故國青山還見。 

[八聲甘州]琴臺據吳故宮離城之上，舊志所謂高可見三百里，洵登覽之逸地也。余與半塘老人西崦迴舟，從木瀆步上絕頂，高誦君特秋與雲平之句，一時豪槩陵轢今古，因乘興更作天平之逰，時已暮色蒼然，共和吳詞相與徘徊而不能去。 
盪巖霏、弄晚點荒寒，漁燈兩三星。歎風流殘霸，湖山靈氣，空葬傾城。一鏡吳波變沼，花雨洗蠻腥。片石興亡恨，玉軫無聲。○惟有西江明月，照故宮殘夢，梧葉催醒。奈登臨愁眼，還向此山青。更誰吹、烏棲哀調，喚暮鴻、煙際落蘆汀。餘情寄，白雲題句，連步天平。 

[湘月]天平山上白雲亭酌泉晚眺，欲尋遠公石屋不果，歸路看紅葉泊鷺飛浜作。 
亂峰喚客，引幽筇蘚步，飛上空翠。舊賞林亭，更暝蹋，到地秋聲紅碎。裂壁通樵，崩厓辟鳥，風谷鏗環佩。斜陽屏畫，舞楓欲共天醉。○別有石竈松煙，半坳雲乳，瀉連筒珠綴。滴盡吳根，怕化作、一匊滄波殘淚。岩迹臺荒，湖光鏡冷，秋思生高袂。靈扃何許，雨花夾磴飄墜。 

[天香]石濤和尚為勝國楚藩之裔，以詩畫逃禪，高逸絕世。海鹽陳氏藏其所制鼻煙壺，以西藏貝多樹子為之，上有程松門刻小象並壺銘。余愛其樸栗古致，為賦一解，乞得此壺，亦香國中鼻功德也。 
薰亞金絲，香參玉壟，沈沈冷麝如水。故國茄花，王孫芳草，盡化海山雲氣。半囊晻藹，空悟破，枯禪一指。休問壼天日月，銷磨苾芻身世。○拈來信多妙諦，貯煙煴、寫經餘事。歎息百年碩果，等閒匏系。萬感都成蠟味。（西洋人名盛烟瓶曰蜡）但愁惹西來暗塵起。更倦殘熏，生酸老淚。 

[蘭陵王]舊社老友張兄子苾薄宦秦中，匆匆十年，以癸卯三月歾於大荔，今墓有宿草已。其室人曾氏季碩才豔有詩名，蚤卒。吳下同人為之卜葬於橫山，傷心之極致，欲歌其事，輒哀斷不能聲，茲誦研生、中實兩使君輓詞，皆和清真。此闋觸緒悲來，感音而作，不自知其涕之何從也。 
斷腸直，春夢池塘自碧。吳牋恨零落舊題，別後湖山總無色。淒涼戀去國。同識蜉蝣過客。低徊處，春樹暮雲，江鯉沈沈素書尺。○南遊共萍跡。記載雪連橈，吟月移席。一官直等嗟來食。愁萬里蓬轉，十年匏繋，長安漂泊似傳驛。但魂繞關北。○哀惻。歲時積。歎蜀錦江空，秦鏡塵寂，瑤華玉匣傷心極。怕腹痛迴軫，感音鄰笛。招魂何處，淚萬點、當酒滴。 

[念奴嬌]甲辰仲夏，半塘老人過江訪舊，重會吳皋，感遇成歌，以致言歎不足之意。 
小山叢桂，問淹留，何意空歌招隱。自見淮南，佳客散，雞犬都霑仙分。碧海三塵，白雲孤抱，不羨靈飛景。仙才誰惜，世閒空舐丹鼎。○我亦大鶴天邊，數峰危嘯，一覺松風枕。三十六鷗盟未遠，獨立滄江秋影。詞賦哀時，湖山送老，吟望吳楓冷。梅根重醉，舊狂清事能領。 

[鷓鴣天]餘與半塘老人有西崦卜鄰之約，人事好乖，高言在昔，款然良對，感述前逰，時複悽絕。 
據榻連吟數往年，夜窗櫪馬警秋眠。可憐燕市尊前月，又共吳雲夢裏天。○囘首處，一潸然。小山招隱有新篇。淮南幾樹留人桂，縱得攀援不得仙。 

秋老山橋虎氣沈，霜風呼酒舊登臨。梵鐘出樹巖扉迴，漁火通波雨塢深。○連櫂路，五湖心。別來三見冷楓吟。白雲定識非生客，莫枉芝崦鶴夢尋。 

諫草焚餘老更狂，西臺痛哭恨茫茫。秋江波冷容鷗迹，故國天空到雁行。○詩夢短，酒悲長。青山白髮又殊鄉。江南自古傷心地，未信多才累庾郎。 

[浣溪沙]甲辰中秋後二日晚晴放舟石湖，觀越城橋下☆月，明日將從胥口探桂山中，不預此逰葢五年矣。 
谿上曾聞渡越兵，亂流猶似怒蛙鳴，蒲風杉雨戰秋聲。○梧夢只今空故苑，菱歌依舊繞離城，長橋人散月孤明。 

花豔連橈度鏡光，滿湖絲管水飛香，月明何恨預興亡。○莫攬清歌悲小海，更催秋夢落橫塘，波空塔影自淒涼。 

煙夕涼波起白蘋，蔫紅落粉盡歌塵，依稀山黛可憐顰。○一舸誰尋鰕菜路，千絲空羨鱠殘鱗，無多秋事屬閒人。 

夜午看山舊寺樓，別來巖桂五經秋，好花涼月醉扶頭。○一水又平橋畔路，幾人曾預鏡中游，山陽殘笛更吹愁。 

聽水聽歌醉夢間，秋衣零露夜忘還，拍浮人與白鷗閒。○餘興好探花裏市，舊情不斷枕邊山，半篷風色過梅灣。 

舊泊橫橋花覆船，酒燈人語隔湖煙，紅簫腸斷十年前。○經醉谿山如此夜，後逢花月奈何天，漫吟秋扇黯悽漣。 

[鷓鴣天]胥口是範蠡從入五湖處，秋夕覽古有懷。 
雲物淒清秋滿湖，遺愁夢落故宮梧。西江終古無情碧，送了鴟夷便沼吳。○煙草迥，水禽呼。越谿寒雨戰菰蒲。扁舟賺得西施去，枉費良金寫作圖。 

[高陽臺]伯弢見過，將尋鄧尉看梅之約。餘病未能，匆匆別去。念其白門寥落，賦以寄懷。 
燈市星闌，橋浜雪老，傷春倦賦登臨。舊燕重逢，十年猶自巢林。渡江柳眼青如許，見故人、江上愁心。感前塵，珠箔寒飄，鏡縷頹侵。○東風又綠離憂草，記捐芳楚佩，題淚吳襟。夢冷銅駝，可憐人事俱沉。五湖未了扁舟興，怕亂愁、還比花深。掩園扉，行藥歸來，一枕春陰。 

[鷓鴣天] 
細語檐禽破曉霏，竹聲涼翠夢先知。酒醒一枕紅蘭淚，染取蠻箋賸寫詩。○幽事淺，世情稀。閒花飛盡見高枝。一春雨橫風狂過，綠遍池塘無是非。 

[清平樂] 
舊寒如水，波織簾花碎。小雨櫻桃紅漲地，猶是去年天氣。○貪眠笑比吳蠶，東風醒醉長兼，判卻一春怊悵，為誰腸斷江南。 

[二郎神]和湘綺翁西安北苑題壁 
夕陽舊苑，又過客、曼歌離黍。想雲近仙居，香昏龍氣，空鎖千門牓署。漫說長安，堪西笑儘，夢逐京塵飛去。嗟殿柳、燕歸宮槐，蟬斷暗聞鈴語。○前度。畫輪移雉，玉堦班鷺。看地轉天迴，終南古黛，不減西山翠嫵。漢月懸秋，秦雲媚晚，銷得楚狂題句。但暗憶、彩筆曾干，氣象白頭非故。 

[一萼紅]春餘夏始，園卉向殘，檐果垂熟，綠陰如夢，舊雨不來，即事和白石此解以寓興。 
晚簾陰。又韶紅換景，蘭藥已抽簪。芳援疏籬，珍叢疊架，天似殘醉沈沈。乍過雨、櫻桃爛熟，款好語、檐際下幽禽。舊賞林亭，俊遊羣屐，呼酒誰臨。○還念庾郎顦顇，託臨江故宅，倦賦愁心。蓱迹鷗輕，松巢鶴老，塵外吟境堪尋。待新句、琅玕徧刻，有清籟、相和冷敲金。寫入谿山畫圖，閉戶雲深。 

[滿江紅]乙巳之秋，誅茅吳小城東新營，所住激流植援，曠若江邨。歲晚悽寒，流離世故，有感老杜卜居之作，聊復勞者歌其事雲。 
竹隔橋南，有竹裏、人家小葺。依約似，浣花門徑，數椽幽僻。居近梅家西市隱，補吟桂樹東城植。念歲寒，何意老江邨，今非昔。○懷舊隱，三高宅，空遐慕，五噫客。歎百年，枯菀一般陳迹。歸燕猶尋斜日壘，閒鷗且占滄波席。待到門，春漲櫂歌來，漁榔集。 

[法曲獻仙音]園居春盡病起聞雨述懷 
詩骨裁花，酒香行藥，徑曲蒼苔埋步。暗燭吹煙，冷篝銷雪，愔愔晚寒簾戶。甚夢也和天瘦，空堦夜還雨。○悄吟緒，占吳根、小城一角，牆柳外、依約遠山黛嫵。絮捲陌塵飛，放東風、鶯燕無主。故國樓臺。映滄波、空賸歌舞，怕雕阑都換，更倚傷春高處。 

[鷓鴣天] 
水竹依稀濠上園，蒼煙五畝絕塵喧。半牀落葉書連屋，一雨飄花船到門。○寒事早，戀清尊。貍奴長伴夜氊溫。老來睡味甜於蜜，爛嚼梅花是夢痕。 

[西子妝慢]吳小城 《越絕書》：“城周十二裏，高四丈七尺，門三，皆有樓。”《吳地記》引《虞覽家記》雲：“吳小城白門，闔閭所作，秦始皇時守宮吏燭燕窟失火燒宮而門樓尚存。”是知小城即吳宮之禁門。又謂之舊子城也。曆漢唐宋以為郡治，舊有齊雲、觀風二樓並在子城上，為郡僚賓燕之所，見之唐賢歌詠獨多。明初惟餘南門頹垣，上置官鼓司更。郡志載：“今自乘魚橋至金姆橋而東高岡迤邐是其遺址。城四面舊皆水道，即子城濠所謂錦帆涇也。其東尚有故蹟號為濠股。”今餘之所經構證以圖經此間，乃兼有其勝，五畝之居，刻意林穀，既擁小城聊當一丘涇之水，又資園挽可以釣，逰不出戶庭而山澤之性以適，豈必登姑蘇望五湖，始足發思古之幽情耶！分題賦此，因倂及之。 
山送月來，水漂花出，一片吳墟焦土。坡陀衰草下牛羊，鎮蒼涼、廢譙沈鼓。青蕪漫賦。歎殘霸、都傾一顧。話遺塵、有故宮歸燕，傷心高處。○登臨阻。玉檻瑤梯，夢斷香屧步。只餘秋色過牆來，做愁顰、岫眉當戶。霜笳暗度。恁吹徹、觚棱無主。賸荒丘，夜夜嗁烏更苦。 

[錦帆涇] 
一濠賸綠有當年西子淩波塵影分得香谿三尺玉曾試春風宮錦仙步翩鴻豔歌浮鷁轉燭空明鏡漂花暮水繞城猶作荒哽○休問今姆橋邊滄波故苑逰鹿苔蹊冷越網千絲腸共斷輸與菱娃煙艇疏蓼棲霜衰荷戰雨門外秋光迥漁磯分席隔籬時喚清飲 

[小重山令]雨落春閒，竹窗散帙，見彊邨翁和紫霞舊詞，清興難同，年事易盡。記去年樵風園聽雨正此時也。 
一雨添花作地衣，傷春春不見，夢依稀。吳蠶猶續去年絲，相思老，休織斷腸詞。○酒醒昔遊非，西園題恨處，幾斜暉。扁舟心事白鷗知，清風過，長掃竹間扉。 

樵風樂府卷七 

[惜紅衣]中秋夜，彊邨翁蹋月見過，秋花宛孌，襟韻清浹，因和白石自製無射宮一曲兼寄伯宛舍人滬上。 
醉枕銷涼，吟牋度日，枉拋心力。灑袂清風，苔扉款深碧。涼蟾似水，還解伴、江城秋客。沈寂，留坐桂叢，憶年時遊息。○蕭條巷陌，踏葉迴廊，題愁亂紅藉。相思夢老海國，望雲北。料得舊盟鷗鷺，省慣倦遊來歷。奈後逢良夜，空照屋梁顏色。 

[前調]秋來就不得伯宛消息，感歎歲暮胥疏，江湖時無延引之者。昨彊老書來，述其將治北裝，秋期違踐，復事遠遊，悵然繼聲白石，不能無西園之思也。 
別夢催秋，逰情展日，倦吟餘力。聽雨殘尊，簷花汎湘碧。書期間阻，空竚想、淞濱幽客。音寂，江燕晚棲，覓巢林休息。○京塵故陌，滿眼驕雲，诗狂久聲藉。飄零恨似去國，曠南北。可憶亂離山水，老境不堪重曆。算壓裝緗素，添作一江行色。 

[前調]彊邨翁早退遺榮，舊有吳皋卜鄰之約，☆來滬江，皇皇未暇，近將移家小市橋吳氏聽楓園。先以書來商略新營作蒼煙寂寞之友，卻寄此以堅其志，再和白石。 
玩月來時，乘濤去日，試帆風力。倦臥滄江，淞波翦愁碧。吳縑換句，頻寄慰、東園書客。蕭寂，吟伴歲寒，卻移枝棲息。○花蹊柳陌，舊賞亭池，苔茵翠堪藉。佳鄰買斷水國，小橋北。漫說五湖三畝，林下幾人身曆。趁冷楓題醉，不羨隔牆春色。 

[前調]歲晚有懷繼歌以寫 
舊思停雲，高歌送日，感秋頹力。隔雨江樓，冥鴻怨遙碧。蘭茳淚把，憑寄贈、長安遊客。淒寂，詩夢倦尋，說風流都息。○銅駝廣陌，粉醉金迷，狂塵總陵藉。羈吟睠念上國，海山北。耐得一丘吾老，不數十洲颺歴。但歲寒尊俎，誰賞菊叢佳色。 

[前調]涇上幽居，覽古悲秋，有江山搖落之感，疊用舊韻寄慨於言。 
側帽高秋，題襟勝日，舊狂才力。倦賦登樓，松關臥荒碧。江空歲晚，天付與、樵風園客。清寂，滄海夢還，覺龍吟波息。○珠塵綺陌，棲老年芳，如今草堪藉。高樓望斷舊國，渺西北。依約廢陂衰柳，猶識越兵來歷。對小城煙樹，紅入夕陽無色。 

[前調]白石道人制此曲，覽淒清之風物，寫故國之離憂。餘嘗考訂故譜，證以管色，可略而言其所謂以無射宮歌之者當屬入聲商調曲，見之唐段安節《樂府雜錄》別樂五音圖詞中。凡入聲字律綦嚴匪，盡關夾協，例其旁譜煞聲下凡及五字則依無射宮之本律而寄煞於太蔟角半律之清聲。初唐樂書要録所稱凡管長聲濁不例者，以清聲並之是也。白石自度曲多緣飾唐譜，此其義例爾。茲與彊邨翁連情疊韻，數相喁於有類元白詩筒故事，因以舉似感此古音往復依永淒然其為秋也。 
斷闋吟秋，連筒計日，費人歌力。怨疊清商，衰蘭薦寒碧。旗亭舊價，空送老、江南詞客。幽寂，雲水唱酬，託微波通息。○苔錢萬陌，買盡閒愁，傷秋鬢蓬藉。青蕪夢繞舊國，雁行北。漫憶十年塵事，滄海幾回親歷。賦桂叢招隱，分半石芝山色。 

[驀山溪]吳城小市橋，宋詞人吳應之紅梅閣故地也。橋東今為吳氏聽楓園，水木明瑟，以老楓受名，紅葉池亭，不減舊家春色，且先後並屬延陵於勝地，若有前因。彊邨翁近僦其園為行窩，翁所著詞聲滿天地，折紅梅一曲未得專美於前也，爰讬近意歌以頌之。 
故家喬木，門巷橋通市。市隱有林巒，記聽秋，冷楓疏綺。定巢新燕，胥宇報先聲，輕夢占，舊樓臺，解道遷鶯喜。○紅梅一曲，詞客風流地。霜葉勝花妍，算吳歌，好音能繼。漁樵爭席，輸與海鷗閒，秋色裏，許平分，早辦為鄰計。 


[踏莎行]丁未秋夕，石湖醉泊，登千巖觀玩月，有憶昔年連櫂之逰 
桂影篩金，竹聲碎玉。西風涼到文波縠。鏡花曾見夜妝紅，巖霏不上秋眉綠。○踏月谿橋，題雲礀屋。傷心易觸登臨目。清歌如水夢如塵，舊遊腸斷無因續。 

[臨江仙]潯陽歲除 
歲歲無聊當此夕，那堪聽雪關津。一杯藍尾怕霑脣，離聲殘雨夜，歸思亂山春。○帝裏風光饒節物，老來夢跡都陳。梅花應笑渡江人，寒燒官燭短，愁試客衣新。 

[燭影搖紅]江雪殘春，試燈初夜，有憶吳市舊逰，和夢窗元夕微雨韻寄伯弢、彊邨蘇州。 
雪黯江城，滿湖嵐氣春寒淺。上燈樓閣晚晴初，簫鼓誰家院。蜜苣圍香正暖，夜蛾愁，行雲蘸徧。舊情無奈，踏月歌沈，淩波塵濺。○轉燭年端，雨聲空切吳娘怨。小梅落靨又東風，偏趁天涯看。憶別皋橋酒散，寄橫枝，江南夢遠。暗聞笛語，早晚歸舟，花香篷捲。 

[水龍吟]皋橋水樓曲宴醉別瞻園，會餘歲暮有九江之役，載雪過白門，願言不從，賦此感歎。 
出門一笑橫江，酒醒重問皋橋旅。殘釭厭夢，離杯銜淚，傷春歧路。三十年前，相逢同是，承平俊侶。換滄波身世，雲愁海思，算萍梗知人苦。○不信蘭成老去，賺狂名、蕭條詞賦。江山如此，文章何用，英雄無主。獨立蒼茫，樓船西下，清淮東注。欠胡牀，為弄梅花，笛裏喚青溪步。 

[瑞龍吟]聽楓園餞春席上和清真 
尋詩路，還記小市蒼煙，舊家紅樹。依稀殘月殘花，麗情俊賞，銷凝是處。○曠吟竚，猶有定巢新燕，占春簾戶。留連晚色年芳，畫屏翠燼，餘香共語。○前度京塵遊袂，酒邊聯唱，花間愁舞。重見斷魂天涯，人換新故。江郎恨筆，休倚傷春句。飄零又、南樓罷飲，西園歸步，世事浮雲去。老懷到此，茫茫萬緒。不絕情如縷。和淚挽、東風哀弦連雨，夢歌怨疊，一江萍絮。 

[前調]袌碧先生和清真是闕見示，懷古傷春，高健處不減耆卿風格，繼聲報之。 
西橋路，還認故苑飄花，小城攲樹，悽悽江國年芳，怨紅淚粉，魂銷甚處。○悄延竚，休念舊狂清事，鏤香題戶。悲來一曲囘風，滿汀墮蕙，零絃自語。○空度春光流景，引杯看劒，愁多慵舞。腸斷庾郎哀吟，知為誰故。推煙唾月，何用驚人句。傷心見、新亭老淚，臨江遺步，轉燭緐華去。酒醒自理，悲歡墜緒。年鬢催霜縷。歸夢繞、沈沈荒臺雲雨，楚天恨隔，夕陽飛絮。 

[霜花腴]懷夢窗楊柳閶門故居即用其自度曲韻 
過江舊客，悵倦遊、浮生誤了儒冠。西館花飛，南橋萍老，吳城久住偏難。水天夢寬。奈燕歸、飄泊依前。歎巢痕、閱盡東風，夕陽喬木想高寒。○京國舊居如驛，又金閶柳色，幾換吟蟬。華屋空丘，神州沈陸，苕苕此恨誰牋。夜鐘到船。認故山、愁黛連娟。感年芳、送老秋詞，斷雲和夢看。 

[一萼紅]園夏即賞 
半陰晴。殢雲容雨意，梅熟又江城。簾桁凝煙，庭除潑水，空想歌扇花縈。漸衣潤、添香滿鴨，費熨帖、春恨總難平。鬭草人歸，采蘭天近，誰喚愁醒。○依約一年芳事，奈新期舊賞，節物堪驚。尋夢蕉迷，追涼竹醉，閒書長解塵纓。看高柳、池塘自碧，怕重見、江燕共秋零。最憶清風故人，一枕詩聲。 

[聲聲慢]臞庵撫部晚秋宴席 
庭柯疏桂，井榦寒梧，蕭森幕府清秋。楚佩蘭情相將，珠履風流。戟門夜澄如水，詠凝香，傳徧吳謳。追雅宴，勝雲開，東閣月滿南樓。○囘憶霜臺舊柏，映花明，旌節江國鳴騶。白髮丹心，吟湘夢繞神州。一池晚蓮紅汎，點餘波、容有閒鷗。延勝賞，好湖山、尊俎借籌。

[前調]秋雨酬瞻園同年 
荒苔綦迹，落葉詩聲，孤檠聽雨江關。寂寞魚龍滄波，獨放鷗閒。西風庾愁催賦，賸空園，棲老霜菅。念遊舊，有詞壇，白雪幕府青山。○楚客悲秋何限，只斑斑，竹淚迸付蕉彈。銅狄摩挲，曾歌漢月移盤。南雲夢華重聚，薦吳尊、休汎衰蘭。曠吟望，鎮哀時、相共歲寒。

[前調]秋晚索居簡彊邨，有懷京國舊逰。 
檐花殘雨，廊葉新霜，愁聞秋盡啼蛩。水石高閒琴尊，歲晚稀逢。隔江亂雲催暝，臥空山，獨對寒松。倦遊感，話遼天，歸鶴湘浦來鴻。○一夢驚塵漢闕，記金坡，劒履折檻家風。清淺蓬萊，仙槎換了漁篷。栖栖五湖心事，放虛舟、伴老雲東。正淒悄，見斜陽、天外數峰。

[高陽臺]園夜寒尊與彊老清話待月，溪堂有煙水蒼茫之感，明日賦此索和。 
連榻聽松，過門看竹，相期放迹林巒。一臥滄江，秋光幾換頹顏。淒淒夜雨黃花淚，更為誰、彈滿西阑。恁銷沈，玉海珊枝，不挂漁竿。○曾傳交讓池邊樹，有吳僑竝宅，偕隱高閒。片席鷗波，應通鶴夢清寒。歸雲已是忘機地，漫醉拋、屋裏青山。最知心，斜月窺尊，長送君還。 

[滿庭芳]新治西寮，歲晚敘意，輒題一解，時戊申十月。 
鄰寺霜鐘，故城煙柳，曠如家住江邨。半谿黃葉，老樹自知門。胥宇還來舊燕，花落後為補巢痕。閒情有，白鷗留客，呼取隔籬尊。○樓臺，誰是主，夢中槐蟻，總付秋魂。算扁舟身世，猶繋吳根。向晚青山更好，人外想，林屋風存。生涯託，幽居水竹，漁釣長兒孫。 

[月下笛]寒夜聞牀下蟋蟀感矣。 
落葉閒階，秋聲徇了，為誰吟苦。霜蟾挂戶。漏籖遲、帶愁度。王孫已是無魂斷，更何意、淒涼自語。正機絲淚織，轆轤腸轉，耿耿殘曙。○凝竚，尋秋處。記鬭草金籠，舊家兒女。閒情換日，歲寒時事如許。蟲天萬感沈沈夜，忍重聽、空簾暗雨。漫怊悵，說與燈前事，夢也無據。 

[迷神引] 
看月開簾驚飛雨，萬葉戰秋紅苦。霜飆鴈落，繞滄波路。一聲聲，催笳管，替人語。銀燭金鑪夜，夢何處？到此無聊地，旅魂阻。○睠想神京，縹緲非煙霧。對舊河山，新歌舞。好天良夕，怪輕換華年柱。塞庭寒，江關暗，斷鐘鼓。寂寞衰燈側，空淚注。苕苕雲端隔，寄愁去。 

[安公子] 
急雨驚鳴瓦，轉檐風葉粉如灑。閉戶青山飛不去，對滄洲屏畫。換眼底衰紅敗翠供愁寫。窺冷檠半落吟邊灺。正酒醒無寐，怊悵京書題罷。○到此沈沈夜，為誰清淚如鉛瀉？夢想銅駝歌哭地，送西園車馬。歎去後阑干一霎花開謝，空怨啼望帝春魂化。算歲寒南鶴，解道堯年舊話。 

樵風樂府卷八 

[木蘭花慢]己酉閏春，園梅盛開，時彊邨翁以特徵不起，高臥空齋，因置酒招之，極意吟賞，有林下相從之樂，賦以見志。 
閉門春不管，又何處放春來。自臥雪西園，垂垂江樹，空老莓苔。徘徊冷香水驛，甚長安、花事等閒催。欲把一枝寄與，好風吹向誰開。○安排澗曲林隈。尋蠟屐、薦吟杯。歎舊家紅萼，幾番羌管，搖落池臺高懷。歲寒共守，勝看人、調鼎費羹材。認取逋山斜，月莫教、鶴夢輕猜。 

[御街行]送春 
誰家故苑東風，樹樓閣、花深護。慣將芳恨語流鶯，不惜花枝高處。那堪一夜，人閒春夢，百囀留難住。○夕陽流水漂香去，殘淚紛如絮。畫阑十二可憐春，無奈借人歌舞。黃昏易散，沈沈簾影，一片西山雨。 

[蜨戀花] 
春雨晚來過一陣，送了清明，有限花番信。又是傷春天氣近，陰晴半日都難定。○見說好春新值閏，如夢如酲，依舊年時病。人事音書誰與問，遊絲舞絮空添恨。 

幾日層城春漏洩，小檻調鶯，宛轉新柔舌。好夢不堪春後說，空林猶有嗁鵑血。○蘭麝罷熏山枕熱，酒醒阑干，滿面楊花雪。羌管有情吹不徹，亂雲過影中庭月。 

花月一春供幾醉，染柳熏梅，費盡鉛華水。簾幕塵塵如夢裏，為誰斷送傷心地。○不信東風能換世，過半韶光，怊悵無多事。題淚花枝難遠寄，燕鶯空訴留春計。 

落盡江梅春已半，浪蕊狂花，不到傷春眼。一夜金鈴消息斷，只供蜂蜨喧塵亂。○陌上馬蹏梁上燕，解惜香泥，已是韶紅變。斜日簾櫳人不見，蘼蕪雪老誰家苑。 

[高陽臺]己酉重午西園飲席感懷 
梅雨團金，蘭風灑翠，吟觴又汎香蒲。鬭草阑干，餘薰更滌芳裾。宮魂枉續長生縷，誤舊情、臂約紅疏。感年光，明鏡波心，不鑄顏朱。○汨羅一片傷心碧，作中流簫鼓，遺恨江魚。清些難招，沈哀欲變吳歈。江潭自古蛟龍惡，但怨魂、綠老汀菰。鎮銷凝，節物淒涼，午醉誰扶。 

[鷓鴣天]見舊家樓上燕巢感憶 
寂寞梁塵翠柳縈，隔花曾聽下簾聲。綢繆去補誰家屋，飄泊今憐故主情。○泥墮處，舊聞箏。春風秋月總堪驚。謝堂只是尋常見，未信巢林誤此生。 

[采桑子] 
竹聲到枕涼如許，翠溼紗幮，香斷燈孤，冰簟銀牀一夜疏。○曉來獨步穿花去，羅袂沾濡，滿把明珠，始覺前溪過雨初。 

雨簾不捲初疑夜，夢地模糊，竹醉花扶，過枕茶聲午睡餘。○故人久斷江干信，借問庭梧，秋意何如，一日西風一日疏。 

[竹馬子] 
尋橋柳荒涇，城蕪古苑，去波孤艇。見帆明渚鳥，鐙昏驛樹，嵐光催暝。陡覺畫角生，哀秋聲在，水際空離景。對此戀前遊繞，迴阑憑斷，斜陽紅冷。○萬感成幽阻，良辰易失，賞心難併。天涯頓雪雙鬢。愁入西風淒哽。但憶舊扇歌塵，小屏詩夢，人隔瀟湘迥。尊前雁落，滿目關山影。 

[陽臺路]送客晚歸城西陂攬景成詠 
暮山遠。見倒空翠溼，雲開萍面。蕩荒灣、雨氣衰荷，秋在水燈紅颭。愁殺渡江人，醉裏解攜，夢隨波轉。離聲斷。又暗催、湘弦鴻陣零亂。○獨繞橫橋歸路，澹一水、漂花舊苑。片帆風影，尚映帶、凭高阑檻。銷魂又、寒林墮月，寂寞小城西畔。空簾捲。亂蟲天、如聞哀歎。 

[八聲甘州]江皋野宴重別龍馬里叟 
度高城、夕吹抵陽關，一聲九迥腸。正霜隄衰柳，煙汀墮蕙，夢落蒼茫。到此登臨送遠，攬景惜離觴。滿眼滄波淚，流盡三湘。○同是江湖蓬轉，奈庾愁染鬢，空點吳霜。羨秋篷歸釣，猶及著芙裳。想芳洲、蘋花自采，但寄情、鷗鷺莫相忘。空凝佇，楚天孤雁，寂曆南翔。 

[蜨戀花]己酉中秋夜雨 
好月一年能幾見，待得圓時，抵死雲遮徧。可惜良宵天不管，酒燈暗雨深深院。○梧葉灑階愁萬點，不聽清歌，已是無腸斷。舊節惟酬雙淚眼，西阑一夜秋聲滿。 

長憶紅樓離夜語，月滿芳尊，賞月人徧去。自見月圓無此苦，年年情恨天難補。○欲唤姮娥憑說與，淚溼花枝，故作黃昏雨。後夜相看腸斷處，一彎又被愁眉妒。 

[蘭陵王]題北齊蘭陵王墓碑。慶湖遺老集有題此碑詩五言，附考雲墓在滏陽西南十裏道占其東夏潦所湊壟已半圯，碑字大兼寸隸，法有古氣而不著書人。文乃盧思道也。是知碑在宋時已堙翳于犂田行潦間。宜自來金石箸錄家所未見，近人南匯沈氏僅得一殘拓，趙撝叔據以入寰宇訪碑，補錄以褾手失敘並年月及所出地未之詳審。蓋道光閒碑始發見其半，墨本絕少，其墓在今磁州城南與高翻碑相近，迨光緒中葉好事者因拓翻志搜討及之，乃獲傳世豐碑屹然，文字奇古，余藏有精拓完本，碑陰首刻王第五弟太尉安德王經墓興感詩，五言，書體勁茂，詩有激楚之音，所謂獨有魚山樹鬱鬱向西傾，其義即隱喻失取關西之遺恨。長恭以芒山之捷功高震主，卒以鴆薨。度其飲藥呼天嗚啞對鄭妃之言，籲可哀也已。歿後鄭以頸珠施佛，廣陵王使贖之，延宗手書以諫而淚滿紙，證以此詩，望碑墮淚之辭，其忼慨悲歌，篤於同氣亦足多也。今詞有越調蘭陵王凡三段二十四拍即長恭著假面與周師戰于金墉，武士共歌謠之為入陣曲者，此其遺聲也。毛開謂紹興初都下盛行清真詠柳蘭陵王慢，西樓南瓦皆歌之，凡三換頭至末段聲尤激越，惟教坊老笛師能倚之以節歌者，余因和周詞即以詠題蘭陵王碑為東山繼聲，亦一雅故也。 
壠楸直，西向魚山更碧。殘陽外衰草亂鴉，猶作蒼茫陣雲色。歸魂念報國。空識青蠅弔客。英雄淚，長使滿襟，花落荒丘委三尺。○豐碑感陳迹。賸蘚墨留銘，樵采分席。城南空見烏爭食。嗟百戰身世，一抷榛莽，邯鄲今古夢裏驛。眺風雨原北。○哀惻。古懷積。但樂府聲流，旋凱歌寂，嗁鴒夜月悲何極。更玉樹同壤，紫庭孤笛。千秋華表，有墜露、帶恨滴。 

[瑞鶴仙] 
桂叢香到枕。漸透簾蛩語，涼煙催暝。林容早霜近。悄江天過雁，庭階紅冷。重門夜迥，鎖秋聲、詩愁萬頃。更冥冥、滿地歌塵，拍徧畫阑誰應。○還聽。頹檐飛雨，亂葉昏燈，替人幽哽。羈魂未醒。奈猶是，去年病。歎人閒有限，淒涼風物，偏與多情管領。莫吟殘、鏡裏花枝，夢來照影。 

[拜星月慢]秋夜聞笛和清真 
潤逼煙紗，涼添山枕，待月簾陰竹暗。笛語飄來，隔燈痕鄰院。悵流景，漸覺、銀牀玉簟疏冷，露葉霜花明爛。照水秋魂，繞空廊誰見。○鏡屏中、尚識吳娘面。無人唱、暮雨清尊畔。莫問翠冶紅驕，總行雲催散。燕重來、寂寞西風館。年華淚、錦瑟聞長歎。但夢地、百轉飆輪，觸回腸欲斷。 

[踏莎行] 
曳柳蟬疏，黏莎螢小。過雲流響初鴻到。上燈花影隔窗深，下簾月氣侵階悄。○琴思吟銷，茶香夢褭。露牀滴翠凝清篠。年光有味是新涼，不堪獨夜悲秋早。 

[六醜]芙蓉謝後作 
又年芳催老，悄立徧阑干危碧。怨花後期，無言花暗泣，黦地誰惜？更灑黃昏雨，水環風佩，數斷紅消息。羅裳自染秋江色。繐帳才遮，珠茵旋積。盈盈，怎堪搴摘？只輕朱薄粉，愁上簪幘。○西園霜夕，照清池宴席。步綺淩波地，成往迹。尊前換盡吟客。縱仙城夢見，玉顏非昔。釵鈿墜似曾相識。終不向一鏡東風媚晚，鬢邊狼藉。飄零恨獨在江國。怕舊題錦段重重淚，無人贈得。 

[彩雲歸]九日城東亭登高 
危亭鎖翠倚崇岡。帶虛嵐、故國斜陽。看冷楓、暮色餘霞散，波路迥、暝入秋鄉。更堪催、小城寒信，到西風雁行。向此念、舊遊天遠，立盡昏黃。○茫茫。登臨百感，鎮銷凝、海漲塵荒。昨宵酒醒，何處殘笛，又繞空梁。甚百年、悲秋未了，只恁風物淒涼。傷心是、簪到黃花，綠鬢先霜。 

[雪梅香]亭皋見月曠然起故園之思 
雨初歇，憑高極目送荒寒。攬征蓬千里，煙光澹著愁顏。秋盡林皋到殘月，夜明樓閣起虛瀾。雁聲落，笛裏人家，猶夢關山。○無端。換離景，一片傷心，畫出應難。水闊天低，望中故國雲還。亂葉從風訴飄泊，晚花凝露淚阑干。歸來後、滿鏡清霜，腸斷誰看。 

[踏莎行] 
樹老知門，山寒近屋。一年風物供吟足。秋聲到地總無名，和愁題上阑干曲。○夢換紗欞，吟殘畫燭。空階雨斷蛩聲續。霜前籬菊為誰黃，人閒秋鬢無重綠。 

[夜半樂]秋盡夜聞雨有懷 
暝寒中酒情味，江天漠漠，秋盡仍連雨。繞舊綠阑干，覓愁無處。砌蛩乍咽，城烏旋起，滿廊黃葉飄零。散風還聚。背暗燭、敲簾作人語。○夜窗又到雁陣，獨掩低幃，更添沈炷。霜堞隱，羌笳淒淒危曙。淚凝叢菊，魂縈蔓草，幾回夢裏登臨，亂山歧路。渺京國、蒼茫見煙霧。○此際追感，少日狂遊，舊家歌舞。念俊約，經時動離阻。恁蕭條，空歎雪滿梁園賦。驚歲事、一臥滄江暮。畫樓天遠孤雲去。 

[慶春宮]冬緒羈吟 
紅葉家林，蒼煙鄰寺，歲殘未了秋聲。門柳鴉寒，庭莎蠶老，浸霜月氣冥冥。夜窗燈暈，鎮搖落山川舊情。傷心年事，何限繁華，不抵飄零。○追思結客幽並，連騎雲驕，看劒星橫。誰分蕭條，哀時詞賦，過江無淚堪傾。暮鴻天遠，奈重拍燕歌自驚。一生怊悵，拼與江南，空老蘭成。 

[雪梅香]夢半塘老人 
影悽寂，虛梁落月暗驚逢。悵孤鴻天外，哀弦響絕秋空。遺世高情謝猨鶴，過江餘淚送蛟龍。敘愁闊，少別千年，猶是悤悤。○幽蹤。曠延佇，薜雨蘿煙，夜歗誰同。送客衰蘭，漫悲舊曲回風。故國傷心渺天北，暮雲何意戀江東。沈沈恨、一枕關山，魂繞青楓。 

[念奴嬌]己酉除夕 
夜闌酒醒，縱天涯，有夢無家歸得。三十年來，怊悵地，最是銷魂今夕。舊瀝梅灰，新籠竹火，節物供愁色。寒窗燈在，隔年紅淚猶滴。○誰分有限生涯，傷心餘事，作江南詞客。只道東風能換世，腸斷故園消息。蠻雪零牋，燕塵衰帽，觸緒增悽寂。朝來看鏡，對花空笑頭白。 

[石州慢]水邊籬落忽見橫枝病起尋春感時悽異 
竹外橫斜，猶是去年，春在江國。垂垂雪老煙疏，一樹暗催頭白。西崦舊賞，總誤天際輕陰，山橋誰倚傷心碧。怊悵又黃昏，但詩痕愁覓。○追憶。故宮春夢，點額人歸，墜鈿消息。空有翠禽，嗁恨花間曾識。璚枝未寄，那更連雨淒寒，飄零不待南樓笛。繞樹再來看，怨東風無力。 

[念奴嬌]友人見示江南春圖兼寄金陵懷古之什感事因題 
酒旗風影，漾迴波，不斷春愁千斛。中有過江，名士淚，銷得新亭一掬。老子婆娑，英雄割據，莫舉傷高目。江南春好，送人惟有哀曲。○誰念玉塵風流，虛元談未，了神州沈陸。空弔金城衰柳色，依舊江潭悽綠。故國鵑聲，荒山龍氣，終古蒼黃局。歌塵如夢，野花開徧陵谷。 

[祭天神]題歸鶴圖為彊邨翁作 
歎歲寒殘雪誰堪語。換蒼苔、舊步荒江橋上路。西園夢後重尋，賸有閒鷗侶。奈滄江照影依依，階前舞。寂寞送、孤雲去。○漫追惜、仙客歸來誤。江山在，人物改，一霎成今古。念茫茫、蟲沙陳迹，天海風聲，獨立斜陽，自斷淩霄羽。 

[滿庭芳]庚戌除夜聽雨守歲，有懷京師風物之盛，荏苒三十餘年，無一到眼，天時人事有足悲者，今夕何夕，不覺老懷之棖觸也。 
街鼓新雷，衣篝香霧，歲華銷盡愁邊。小城梅訊，春思破蠻牋。更聽疏林過雨，寒宵伴孤鶴無眠。空贏得，屠蘇飲分，一醉老來便。○悽然，催向曉，綠窗兒女，還擁燈前。怕新披厤日，驚換星躔。長記神京瑞景，何時再，雲物瞻天。今休說，松風閉戶，猶有著書年。 

樵風樂府卷九 

[陽春曲]憶梅西崦 
晚來風，朝來雨，心事問春誰託。一塢雪垂垂，西崦路、夢地經慣被花覺。暝寒猶惡。看未足、野橋疏萼。須信舊識青山，勝傷春、等閒籬落。○記歌繞珍叢，行雲暮。曾倚竹、空憐翠薄。而今遺芳獨坐，怨書期、訴與遼鶴。扁舟奈有素約。怕笛裏、江城蕭索。待扶醉、滿把東風影，沈沈夜酌。 

[前調]春江題夢 
綺羅叢，芳菲節，春到夢中鄉國。凝澹畫樓人，行雲斷、翠袖重倚暮寒惻。幾年相憶、曾醉蹋、鳳城燈夕。誰念繋月黏花，仗東風、總愁無力。○悵流水鈿車，繁華地。空冷落、珠塵綺席。天涯傷春不見，翦梅枝、怨寄遙驛。憑阑對此歎息。更淚盡、離亭殘笛。看歸雁、更帶冥冥雨，西山自碧。 

[浣溪沙]春雨渡江有憶 
一雨春江徧綠莎，去帆風疾晚生波，亂流欲渡奈愁何。○長是人情不如鳥，青禽填海鵲填河，縱成遺恨也情多。 

[前調]聞雨憶山中春事 
舊泊湖亭唱蹋莎，暗香添酒淚添波，兩山愁捐鏡中螺。○莫待登臨傷往事，更無哀樂費清歌，一年風雨為春多。 

[卜算子]辛亥歲始春，故人治舟相約觀梅于鄧尉諸山，雨雪載塗，余以畏寒不出，因憶山中討春舊逰，次韻白石道人梅花八詠以示同志，一丘一壑自謂過之，若所作則傖歌無複雅句也。 
低唱暗香人，舊識淩波路。行盡江南夢裏春，老興天慳與。○橋上弄珠來，煙水空寒處。萬頃頗黎爛玉盤，月好無人賦。 

虎山橋跨湖通東西兩崦，林壑尤美，常年看花舊泊地也。憶乙巳元夕攜侍兒可哥吹笛橋上，波月連珠如鏡中逰，光景奇絕。 
瑤步起仙塵，鈿額添宮樣。一閉松風水月中，寂寞空山賞。○詩版舊題香，盛蹟成追想。花下曾聞玉輦過，夜夜青禽唱。 

元墓山聖恩寺為南巡舊頓，四宜堂有仁廟書松風水月，今石刻猶在。又還元閣上詩版刻沈歸愚、宋牧仲諸名公鄧尉探梅唱和之作。 
數點歲寒心，百尺蒼雲覆。落盡高花有好枝，玉骨如詩瘦。○臥影近池看，露坐移尊就。竹外何人倚暮寒，香支和衣透。 

柏因社在五峰西麓鄧司徒廟，四古柏舊與陽山龍母祠晉柏、西山福源寺梁松並稱奇蹟，花蔭老樹下古雪布濩人影皆碧。 
枝亞野橋斜，香暗巖扉迥。瘦出花南幾尺山，一塢蒼苔靜。○夢老石生芝，開眼皆奇景。大好青山玉樹埋，明月前身影。 

青芝塢四面磧一小丘，升陟不十步而盡攬西南諸峰之秀，于看梅尤宜。嘗欲營墓田於此。舊題有眠雲無地青芝老，虛被樵漁識姓名之句，念此憮然。 
一櫂過湖西，曾載雙崦雪。蹋葉尋花到幾峰，古寺詩聲徹。○林臥共僧吟，樹老無花折。何必桃源別有春，心境成孤絕。 

安山東有坳裏相傳古寺中多南宋時老梅，香色奇豔。壬午春從虎山橋趁魚艇過湖五六裏直入曲港，水盡便得一山，因訪詩僧泯高莎坐鼓琴，緗英藉地琅然如扣，哀玉極山澤幽渺之思，又湖陰連山皆桂叢，翠陰蔽虧，亦一絕境，惜茲逰之不能再也。 
刻翠竹聲寒，埽綠苔文細。四壁花藏一寺山，香國閒中味。○對鏡兩蛾顰，想像西施醉。欲喚鴟夷載拍浮，可解傷春意。 

蟠螭山桀立湖中，四絕孤秀，有石壁大可數畝，天作畫屏，兩山橫黛，宛然西子窺鏡一顰，山上有望湖臺，嘗偕中實、子復乘月臥石上，題墨殆徧。餘年例看梅信宿此山，舊句多在吟口。 
雲疊玉棱棱，琴築流澌咽。漫把南枝贈北人，隴上傷今別。○秀麓夢重尋，泉石空高潔。臺上看誰臥雪來，獨共寒香說。 

彈山近湖陰，亂石疊翠，為萬峰臺。明趙宦光大書“石樓”二字刻其上，傾崖架空，雲濤四盪，山坳修竹疏挺，石泉湛然，最為勝處。時俞子恪士山中看花，還將有提學隴西之役，因寄慨於江南一枝。 
初月散林煙，近水明籬落。昨夜東風犯雪來，夢地春拋卻。○最負五湖心，不為風波惡。笑看青山也白頭，一醉花應覺。 
白浮近法華、漁洋兩山。余愛其名，嘗以花時從石壁寺門前衝雪泛舟，升眺七十二峰如浮杯在几案，故韻末及之。山舊多梅林，環西麓皆水田，使盡其四肢之敏，從事一山可以卒歲。余初南逰便欲買此山棲遯，懷之有年，高蹈終違，匆匆不知老之將至已。 

[念奴嬌]曩與同社張兄子復觀梅元墓山中，嘗次韻白石是闋，為山僧覺阿題梅花庵圖，逰客輒見而和之。今春彊邨、吷庵諸子過此山樓，見舊題感歎不置，亦連句屬和。余既衰嬾未預斯逰，誦其詞不禁傷春懷舊交慨於心，因復悵然繼作。 
夜寒鶴夢，正沈沈，雲海猶呼愁侶。自見傷春，花濺淚，此恨都無年數。笛步波遙，詩痕雪在，曾臥山樓雨。苔阑如繡，勝看紗影籠句。○長憶一別文園，蜀絃腸斷，空送孤雲去。欲寄隴頭春不到，綠徧行吟煙浦。古寺遺芳，小橋疏影，留伴樵風住。遊塵重省，亂花多少歧路。 

[瑞鶴仙]落梅 
虎山橋下水。問幾時銷盡，傷春清淚。花前舊吟袂。繞阑干如夢，東風還是。相思未寄，薦青尊、高寒自倚。恁飄零、畫角聲中，忍見送春桃李。○何意。煙橫雪亂，數點芳心，為誰顦顇。苔茵漫綴。無人見，斷魂地。歎垂垂一樹，江南遺恨，不到靈均楚佩。但黃昏、寫照空池，兩三瘦蕊。 

[摸魚子]小城晚眺 
壓危阑亂山空翠，盡成衣上雲霧。壞宮芳草尋常見，不用凭高懷古。回首處，渺一髮，中原挂在斜陽樹。傷春更苦，想璚島花飛，玉樓簾捲，天半起簫鼓。○蒼茫裏，時有東風雁度，沈沈遼海歸路。已憐柳色悽羌笛，猶報玉關春阻。江上暮，又落絮，吹愁散作千家雨。吳魂自語，但滿地驚波，兩三點雪，棲老舊鷗鷺。 

[念奴嬌]秋雨連江哀時書事 
舊家樓閣，賸斜陽，一線沈沈簾影。海上忽聞，風雨至，平地奔濤千頃。大澤鴻哀，荒塗龍戰，身世滄洲迥。塵中回首，五湖何處煙艇。○因念蜀客船迴，高江急峽，淚溼聽猿枕。不待山川搖落後，秋氣都成悲境。衰草連雲，驚煙到海，灑袂西風冷。飛輪腸轉，夜闌殘夢誰醒。 

[早梅芳近]辛亥中秋後三日，澹庵招同彊邨汎舟，越來谿尋石湖居士故蹟，自橫塘載月而歸。 
水葓疏，霜葉冷，一塔招提境。歌鈿塵斷，畫舸波閒見明鏡。故橋鷗鷺迹，壞壁龍蛇影。宋孝宗書石湖兩大字今猶在巖西壁看雲歸鳥沒，客思正孤迥。○緩清觴，攬素景。秋倦登臨興。侵谿漁火，蹋月菱謳半煙暝。淚添波入酒，夢破山橫枕。漫重來，載愁湖上艇。 

[臨江仙引]九日有懷瞻園，時方辟兵海上，用耆卿仙呂宮賦此。 
暝蹋小城路，亂鴉策策，班馬蕭蕭。暮塵起、時聞鼓角荒譙。漂搖，對江樹冷，墟煙悄，落日漁樵。傷心地，正萬方多難，潦倒登高。○魂銷。衰蘭委佩，回首清些難招。念東門、蕪廢北渚萍飄。蕭條。歎茱萸會，風波阻，去國迢迢。悲秋淚，換滿江酃淥，胸塊誰澆。 

[慶春宮]同覉夜集秋晚敘意 
霜月流階，蕪煙銜苑，戍笳愁度嚴城。殘雁關山，寒蛩庭戶，斷腸今夜同聽。繞阑危步，萬葉戰風濤自驚。悲秋身世，翻羨垂楊，猶解先零。○行歌去國心情，寶劒淒涼，淚燭縱橫。臨老中原，驚塵滿目，朔風都作邊聲。夢沈雲海，奈寂寞魚龍未醒。傷心詞客，如此江南，哀斷無名。 

[水龍吟]送秋 
故國從此無花，可憐秋盡誰家苑。連城江氣，傷心一白，飛蓬夢遠。鶴老雲孤，蟲悽天瘦，歲寒空戀。怪西風容易，者般搖落，爭留待東風轉。○不信江南腸斷，放哀歌、楚聲先變。山川猶是，英雄安在，登臨恨晚。野戍殘燐，江烽危照，蒼茫望眼。但愁波，到海何人，借與快并刀翦。 

[前調]昔東坡謂淵明先生讀史述九章夷齊箕子有感而雲。余考其蜡日篇，發端于風雪餘運終託之章山奇歌，其詩皆當在元熙禪代時作，時先生年已五十有六，遂以江濱佚老遯世自絕，其志可哀也已。何意去此千五百餘年，舊國之感異代同悲，患難餘生行年差合，今之視昔身世共之而變端之來心存目替，其愴怳殆有甚焉，輒擬東坡取陶詩入詞遺意，作越調水龍吟歌之。 
我懷栗裏高風，醉來無復逃名地。黃農宇宙，荒唐一夢，人閒何世。八表同昏，孤雲自遠，茫茫天意。歎滄江白髮，酒醒甚處，空回首山河異。○直道傷心往事，百年中、眼看能幾。如何轉燭，支離南北，餘生至此。落木悲秋，殘尊送臘，感時危涕。念故山，薇老誰歌，采采向斜陽裏。 

[永遇樂]春夜夢落梅感憶因題 
江驛迢迢，片時枕上，春事如許！亂插晴宵，低橫野水，淒斷東風主。枝北枝南，眼看搖落，不為翠禽嗁住。攬遺芳璚瑰滿抱，覺來頓成今古！○虛堂酒醒，傾城消息，誤盡故山風雨。玉砌雕阑，傷心還見，繋馬郊園樹。人閒空有，曉寒一曲，誰信隔紗煙語？恁淒涼南樓夜笛，送春舊處。 

[水龍吟]人日尋梅吳小城有懷關隴舊逰 
故宮何處斜陽，只今一片銷魂土。蒼黃望斷，虛巖靈氣，亂雲寒樹。對此茫茫，何曾西子，能傾一顧。但水漂花出，無人見也，回阑繞空懷古。○別有傷心高處，折梅枝、怨春無主。隴頭人在，定悲搖落，驛塵猶阻。報答東風，待催羌笛，關山飛度。甚西江，舊月夜深，還過為予清苦。 

[楊柳枝]賦小城梅枝 
誰家笛裏返生香？倾國風流解斷腸。頭白傷春無限思，不應此樹管興亡。 
到地春風不肯閒。南枝吹盡北枝殘。吳宮多少傷心色，占得牆東幾尺山！ 
采香徑裏晚煙空，濯粉池邊曉露叢。一樣故宮春寂寞，可憐無地看東風！ 
縞衣月下見前身，隔世驚逢絕世人。怊悵谿南數枝雪，為誰開落與江春？ 
輕朱薄粉試妝新，漫比西施鏡裏春。可惜君王殘霸業，只教換得兩蛾顰。 
江樹猶傷舊國春，肯因冷澹與時新。風來誰撼千林雪，一洗人閒桃李塵。 
萬枝寒玉照谿橋，鶴語今年雪未銷。自占東風故城曲，淒涼煙月屬前朝。 
一點芳心作意酸，預知年事有彫殘。只應從此無花著，勝與松筠守歲寒。 

[虞美人]題燕池落花圖。池在京西丹棱沜，舊名西湖，發源玉泉山，度圓明園宮牆東流入清河。水經注所謂薊縣西湖，綠水澂澹，燕之舊池者也。 
西園舊是蒼波苑。幾度臨花宴。蓬萊宮闕總生塵。猶有一湖春色解留人。○當年湖上逰仙迹。換得傷心碧。麝塵螙粉滿亭池。怊悵倚簾人去未多時。 

傾城一片宮溝水。春皺波難起。夜聞風雨葬傾城。須信人閒天上等飄零。○雕輪寶馬城西路。轉燭空煙霧。流鶯休覓上陽花。已是綠陰芳草徧人家。 

樓臺返照空明鏡。更落西山影。狂香野粉滿天愁。斷送東風一翦水西流。○朝朝洗面燕支淚。染作丹棱水。淒涼還問畫中人。誰分故園從此見殘春。 
右苕雅旧槀四卷始壬寅讫辛亥凡一百七十三首删存一百十首 
