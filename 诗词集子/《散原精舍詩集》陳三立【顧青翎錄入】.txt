說明：根據《散原精舍詩文集》（精裝二冊，上海古籍出版社，2003年6月第1版）錄入，一些過於生僻的異體字改爲常見字形，明顯的錯字徑予改正，不另作說明。原書或無繫年，或只記干支，爲方便起見，錄者增加了公元紀年，不保證一定正確。


散原精舍詩集

散原精舍詩序
伯嚴詩余讀至數過，嘗有越世高談、自開戶牖之嘆。己酉春始欲刊行，又以稿本授余曰：「子其爲我擇而存之。」余雖亦喜爲詩，顧不能爲伯嚴之詩，以爲如伯嚴者，當於古人中求之。伯嚴乃以余爲後世之相知，可以定其文者耶？大抵伯嚴之作，至辛丑以後，尤有不可一世之概。源雖出於魯直，而莽蒼排奡之意態，卓然大家，未可列之江西社里也。往有鉅公與余談詩，務以清切爲主，於當世詩流，每有張茂先我所不解之喻。其說甚正。然余竊疑詩之爲道，殆有未能以清切限之者。世事萬變，紛擾於外，心緒百態，騰沸於內，宮商不調而不能已於聲，吐屬不巧而不能已於辭。若是者，吾固知其有乖於清也。思之來也無端，則斷如復斷、亂如復亂者，惡能使之盡合？興之發也匪定，則儵忽無見、惝恍無聞者，惡能責以有說？若是者，吾固知其不期於切也。並世而有此作，吾安得謂之非真詩也哉？噫嘻！微伯嚴，孰足以語此？宣統元年五月，鄭孝胥。

散原詩集序
處亂世而有重名，則其言論予奪，將爲天下視聽之所系。昔孔子作《春秋》，而亂臣賊子懼。孔子無尺寸之柄，彼亂臣賊子何懼於孔子？亦懼其名而已。今之天下，是亂臣賊子而非孔子之天下也。爲孔子之徒者，其將以廋詞自晦，置天下之是非而不顧歟？抑將體《春秋》之微旨，以天下之是非自任歟？
孟子曰：王者之跡熄而《詩》亡，《詩》亡而後《春秋》作。蓋《詩》之義婉而《春秋》之義嚴，此難於强通者也。散原使余刪其詩，余謂散原：「既有重名於天下，七十老翁，何所畏懼？豈能以山川風月之辭與後
生小子爭輕重哉？」使天下議散原之詩非詩而類於《春秋》，乃余之所樂聞也。鄭孝胥書，壬戌八月。

廬山志歷代詩存陳三立識語
有清三百年來，詩壇作者踵起，類多趣於神理聲調，不敢少越新城、秀水、甌北、樊榭諸子之繩武。及至同光間，遵義鄭子尹、獨山莫子偲、長洲江弢叔輩出，始稍稍矯其趣。至先生而益皎明昌大，天下靡然向風，稱爲陳鄭（孝胥）體。然世尚多以先生之詩瓣香其鄉先輩山谷，爲江西派中宗匠。及至先生之集出，方曉然如鄭君序先生之詩，所謂越世高談，自開户牖，不僅隸於江西社里也。先生之文，金石銘志，早已光燭四裔，其不拘拘於桐城，亦正如其詩之不可囿於雙井也。承學之士，自能辨之。際兹世風板蕩，俗學澆灕，幸碩果僅存，皤然一老，爲羣流仰止，不獨爲吾鄉耆獻之光，其高躅靈襟，亦鎮自與名山同垂不朽也。壬申季冬，南豐吳宗慈附識。

跋義寧師手寫詩冊
袁思亮
右義寧師爲茶陵譚瓶齋丈難寓所爲古今體詩二十餘首，歲在丁卯，自杭遷滬之明年也。師用詩古文辭主東南壇坫者幾三十年，獨未嘗致力於書，而持縑楮求索者無不應。嘗爲人寫小文，其人即據以入石，以搨本遺師，師持示思亮曰：「吾書乃壽貞珉，不亦可以詫今之知書家者耶？」然成巨袠如此者，亦不一二覯也。當是時，師卜居塘山路，與丈宅密邇，思亮數相從兩家飲啖語笑，往往移日。自師去滬，斯樂不可復得。今師已前歸道山，一時同游諸耆宿，無復存者，丈宅亦熸於兵，十餘年間，死喪離亂之跡遂已如此，可嘅也夫！

散原精舍詩卷上
起光緒辛丑訖甲辰

書感（以下辛丑）（一九〇一）
八駿西游問劫灰，關河中斷有餘哀。更聞谢敌誅鼂錯，儘覺求賢始郭隗。补袞經綸留草昧，干霄芽蘖滿蒿萊。飘零舊日巢堂燕，猶盼花時啄蕊回。

黃知縣過談嘲以長句
首下尻高利走趨，初春麗日照泥塗。嗟君骯髒百僚底，過我恢疏一事無。撑腹詩書得窮餓，填胸婚嫁苦追呼。人間富貴換頭白，何處煮茶眠老夫。

春夜觀兒童紙燈戲游作
咆哮熊豹深山氣，曼衍魚龍鉅海風。午夜喧騰初不惡，汝曹狡獪若爲功。憶隨杖履瑤階上，同在承平醉眼中。今昔茫茫身老大，獨移簾燭泣殘紅。

寒花一首
狼藉寒花在酒筵，誰家消息好春邊。夢迴泥潦魚蝦市，眼暗風煙鴻雁天。蛛網井欄窺客散，繭絲歲月倚人憐。江梅隄柳鳴騶路，肯映新晴爲我妍。

檢舊篋得熊鶴村光祿遺墨感題
九十老人揮手別，花飄雨斷歲華深。初看對客有佳句，政爾玩世忘機心。文武道盡況今日，死生大矣誰賞音。獨公提攜謂我好，想得落筆從霑襟。

人日
尋常節物已心驚，漸亂春愁不可名。煮茗焚香數人日，斷笳哀角滿江城。江湖意緒兼衰病，牆壁公卿問死生。倦觸屏風夢鄉國，逢迎千里鷓鴣聲。

窗上見數蠅賦
惡風蝻蠥稼苗盡，朔雪狐雄窟穴深。汝獨薨薨弄寒日，天方慘慘許微吟。污塵自慣腥羶地，揮麈還傷遲暮心。萬里春陰待花發，蜜房如水莫飛尋。

月夜
纖月亭亭履迹新，九霄風露在流塵。獨看樓閣還明滅，初有江湖屬隱淪。覆水年華燈下淚，改絃琴瑟鏡中人。閒情自愛機絲夜，惆悵牆梅報早春。

移居
江南羈客身傖父，索得池亭值幾錢。徑自攜家就佳處，不成辟世倍潸然。禽魚許識買鄰意，水石猶能照眼妍。片念微茫千劫換，一椽人海閱枯禪。

尋龍蟠里顧石公學博不遇歸途作
日長山館舊相看，花暖樓臺人倚欄。那問金杯添野水，祇餘白鳥浴春寒。世間怪事向誰吐，海外奇株應未殘。（宅旁有歐西明石槲一株。）畢竟仙居在人境，斜陽簫鼓滿雲端。

園居三首
夢寐吾何有，方塘長短亭。軒楹浮日澹，草樹動春熒。生物閒閒見，初衷皎皎醒。世人那窺此，影落蔣山青。
秃柳猙獰在，疏梅次第垂。飛蟲晴照水，啅雀晚移枝。意興隨年盡，風光入座悲。淹留一搔首，物色付童兒。
先公所豢鶴，將入亦羈孤。霄漢何曾近，山邱如可呼。迴廊新月豔，叢竹冷煙枯。獨坐空朝暮，啼殘返哺烏。

陳次亮戶部以去歲五月卒於京師追哭一首
亘古傷心賸不歸，誰憐此士死長饑。罪言杜牧佯狂廢，遺行東方世俗非。下榻琴尊來舊夢，買山徒侶泣先幾。（謂甲午二月與君游匡山，約卜築偕隱事。）料難瞑目烽煙外，定有羈魂逐六非。

上元夜次申招坐小艇泛秦淮觀游
斗城含雨雲陰陰，蜿蜒小流插千岑。對坐野航待明月，非公好事見誰尋。颯然一鐙入清深，齒列樓閣四照臨。鄰船綵燭劇爛漫，彈箏行炙翠袖斟。東關水灣出荒遠，露坐不受野馬侵。暗柳壞椽縛鬼魅，寒鴟啼苦蒼煙林。回望萬家渺木末，風至稍聞歌吹音。爾我羈旅共節物，向人但能結舌瘖。百憂千哀在家國，激盪騷雅思荒淫。世言古之傷心者，士有懷抱寧異今。低頭篷底各量忖，平生四海子桑琴。夜闌茗飲倦罷去，月出何處起猿吟。

十六夜水軒看月
昨夜孤篷微雨裏，窺人今肯近闌干。一池春水明如鏡，留與江南兒女看。
掩映霜痕深竹叢，迷茫霧鬢畫樓東。更堪玉笛關山上，照盡飄零處處鴻。

春晴晚步塘外作
飯了晴雲壓女牆，遲遲負手步橫塘。水深魚樂客知否，草暖蜂游春未央。野色侵尋惹衰鬢，夕陽杳靄生微涼。何當花發柳鶯囀，一餉盤龍不入香。

漫興
飽眼蒼鷹劈黃鷂，鷽鷃啁啾乾鵲笑。兀坐瑣廳不關渠，萬象縱橫初興到。麥苗煮餅午枕餘，秃枝篆窗晴讀書。蠹尸仙籍菌出虛，古人糟粕今何如。

閣子春望示閨人
起死憐春在，勸家了債無。水明初浴鶴，廊靜與懸蛛。葯裹親憨婢，藤牀據衆雛。簾櫳花氣暖，牆鳥一相呼。

見道旁菜畦春意盎然口占
韭甲菘苗縱復橫，清渠倒引白虹明。游人指取春深處，恰有晴鳩一片聲。

園夜聽驟雨
打窗獨有作叢竹，更聽蕭蕭雨打聲。坐想波濤喧海舶，已怜歌哭雜江城。殘宵鼠齧帷燈澀，明日魚肥池漲清。賸得放晴澆茗椀，隔枝鶯語可分明。

得鄒沅帆武昌書感賦
嗟君橫舍冷如水，寄食看人行老矣。乃敢張目論世事，弄筆漬淚灑此紙。洞庭東流江拍天，鱣鮪晝徙蛟龍淵。螳螂黃雀皆眼前，李代桃僵亦可憐。

視女嬰入塾戲爲二絕句
兩三間屋小如舟，喚取諸雛誦九流。莫學阿兄誇手筆，等閒費紙幘溝婁。
公宮化杳國風遠，圖物西來見典型。安得神州興女學，文明世紀汝先聲。

衡兒就滬學須過其外舅肯堂君通州率寫一詩令持呈代柬
吾嘗欲著藏兵論，汝舅還成問孔篇。此意深微竢知者，若論新舊轉茫然。生涯獲謗餘無事，老去躭吟儻見憐。胸有萬言艱一字，摩挲淚眼送青天。

寄仲林
仲子驚才意自迷，盛年高價許雲霓。一官便欲垂垂老，萬事終成脈脈啼。了我江湖無去住，看君兄弟各提攜。祇今石爛天荒日，獨夢匡山認舊題。

遣興
風坐纖埃上，晴甌翠石圍。羣鷄啄樹影，語燕點書幃。海色猶親切，天聲日細微。一春消息近，贏得醉無歸。

孟樂大令出示紀憤舊句和答二首
九門白日照銅駝，烽火秦關慘澹過。廟社英靈應未泯，親賢夾輔定如何。早知指鹿爲災禍，轉見攀龍盡媕婀。恍惚道旁求豆粥，遺黎猶自泣恩波。
八海兵戈仍禹甸，四凶誅殛出虞廷。匹夫匹婦讐誰復，傾國傾城事已經。蟻穴河山他日淚，龍樓鐘鼓在天靈。愚儒那有苞桑計，白髮疏燈一夢醒。

次韻答王義門內翰枉贈一首
吾衰愚智寧尋丈，插足江湖心倔彊。已將世變付煙雲，空厭人羣逐聲響。後生學徒誰導之，古有明訓論何讜。翻恐面牆墮塵垢，如鳥著籠驥受鞅。要知天機燦宇宙，海底星辰搜一網。王先聲名在京國，其術旁通道能廣。排突閶閽預時議，掎摭豪英取嗟賞。颯然飛蠥蔽天墟，掉頭六州餘甕盎。幸盟孤抱許降臨，頓使童蒙識嚮往。百國寶書有涯略，漸還三代非奢想。君不見鄒魯大師冠峨峨，希臘竺乾應和多。人治污隆視寤歌，別授要道甘譏訶。天窮地變必有待，請聽慘惻啼湘娥，世界健者知誰何。

次韻答義門題近稿
蹈海攀天百不辭，茫茫祇替後人悲。遑論宿疾三年艾，賸誦繁霜十月詩。號壁螿蟲聊復爾，負轅牛馬待憐誰。湘纍尙解酬漁父，醒醉何曾到此時。

次韻再答義門
陸沈几槧更何辭，賸有人間澈骨悲。聞說泥塗初悔禍，可堪謠俗與陳詩。書傳𡵆上此人去*，錐處囊中相士誰。苦撥死灰話懷抱，新亭雨泣恐多時。
*錄者按：「𡵆」疑當作「圯」。

園居即事次韻答義門
枝頭百舌巧言辭，闌入春風處處悲。初破杏花三日雨，半頽竹榻一家詩。灌園功狀癡兒竊，投老光陰知者誰。風景不殊煩舉目，迷離最是負當時。

杏花用韓退之韻
昔步湖堂煙草空，兩廊日映酡顏紅。別院杏樹絕爛漫，羣鳥呼噪翻高風。當筵意氣狎儕輩，繞花百帀哦賞同。歲時雨露所濡養，豎子乃欲貪天功。（武昌兩湖書院有杏花，經他處移植者，昔年屢預游讌。）爾來塵劫閱幻變，登山臨水淚眼中。寄命江南幾苟活，猥有園竹連深叢。其間怒開杏六七，霞光照耀霜林楓。桃梅辛夷迭環向，春氣漫誕誰能窮。平生攬物坐歎息，千憂萬恨天南東。安得此花愜幽獨，四海無人一秃翁。

次韻和義門感近聞一首
誰云荼苦食梅酸，誰覺脣亡覺齒寒。累卵之危今至此，兩言而決恐皆難。連雞形勢朝昏見，搏兔工夫汗血乾。元圃瑤池何處所，月明知戀鵲巢安。

雨晴入後園尋春
淡沲曉風前，光陰步步妍。雜花香宿雨，新葉養晴天。波影魚身亂，樓臺鳥語圓。呼兒坐芳草，春色一相憐。

王義門陶賓南兩塾師各有贈答之什次韻贅其後
二妙爭傳所吐辭，高花大柳照淒悲。自慚王謝栖游地，卻費歐梅倡和詩。佳子弟何預人事，好家居果屬伊誰。去來今有無窮世，爲念薪傳胛熟時。

次韻答賓南並示義門
日日吟成危苦辭，更看花鳥亂餘悲。閒來歲月吾喪我，聖處功夫書與詩。如此江山相向老，休論文字起衰誰。江南風景須公等，看取園亭啜茗時。

得熊季廉海上寄書言俄約警報用前韻
滿紙如聞嗚咽辭，看看無語坐銜悲。黃雲大海初來夢，白月高天自寫詩。已向蒿萊成後死，拚供刀俎尚逃誰。癡兒祇有傷春淚，日灑瀛寰十二時。

次韻答金大潤培金以醫名故有探丸之句
佩玉瓊琚放厥辭，暫憑妙悟換深悲。賺人花事可憐世，有客風流工說詩。日飲無何醉鄉在，探丸起死眼中誰。揚塵滄海彈指耳，苦對鶯飛草長時。

二月十日還南昌西山上塚取城北馳道至下關待船作
向夕雲霞嫋嫋生，獨攜酸淚出春城。連陂叢竹高橋暗，十里垂楊大道晴。早晚樓船寒海氣，東南形勝怒江聲。鄉心直與夜潮上，白石青松喻此情。

侵曉舟發金陵次韻答義門贈別並示同舍諸子
燈影啼痕若可分，時時魂繞社中枌。客心起視大江水，曉色猶留鍾阜雲。一萬年來無此日，二三子肯定吾文。煙波鷗亂自成去，著處天涯空念羣。

江上三首
天漢迴槎了不聞，祇來江上倚斜曛。綠楊千里闌干外，閒數飛鴻篆白雲。
宛入蜂房戶牗空，龍旗猶自飽天風。垂垂淚向春波盡，江北江南花影中。
棱棱千峯電擲眼，還我匡廬心所親。懸瀑之巖猿叫處，僧牀冷月汝何人。

江上讀王義門黃夢樂贈答詩因次韻寄和
黃侯一官號數奇，拄頤躡踵筋骨疲。朝趨魚貫立馬廐，暮歸捫腹餘酸悲。自言六載去鄉里，母寄弟舍妻孥離。競典褌襦雜嘲駡，國家安用人才爲。（侯爲某京卿以人才論薦用知縣，發江南。）江都王生好事者，聞之嚄唶交攢眉。一旦二子相向笑，有四立壁無立錐。但憑才雄出光怪，各守孤叢如老羆。攜翫船窗愕且快，狡獪百態形諸詩。默禱江神謝二子，駑駘騏驥誰等差。

由江入彭蠡次黃魯直宮亭湖韻
吾生有涯知無涯，自分愚濁長終爾。昊天震愆逢百罹，歲時往還復經此。十年記語廬山僧，登高眺遠留茅亭。今日扁舟入湖口，可憐湖水濃於酒。四迷洲渚浸渺冥，羣鷗叢雁紛相迎。舉釣長竿諾已宿，大波爲山風爲屋。去去榆枋逐北飛，白頭逃世此中歸。胸置靈君剷城府，鼉駕龍吟徧處處。青霄引我萬斛舟，我百不如焉足羞。獨有千秋萬歲恨，斟酌蓬蒿殉一邱。

夜舟泊吳城
夜氣冥冥白，煙絲窈窈青。孤篷寒上月，微浪穩移星。燈火喧漁港，滄桑換獨醒。猶懷中興略，聽角望湖亭。

過樵舍爲明寧藩婁妃殉節處
樵舍風光聊可攀，沈沈津鼓吏臨關。至今涸鮒容泥滓，祇有輕鷗自往還。終古英靈笑鄉井，片時安穩看江山。胸中作惡萬端過，爲借春雲照鬢顏。

崝廬述哀詩五首
昏昏取舊途，惘惘穿荒徑。扶服崝廬中，氣結淚已凝。歲時辟踊地，空棺了不賸。猶疑夢恍惚，父臥辭視聽。兒來撼父牀，萬喚不一應。起視讀書帷，蛛網燈相映。庭除迹荒蕪，顛倒盆與甑。嗚呼父何之，兒罪等梟獍。終天作孤兒，鬼神下爲證。
架屋爲層樓，可以望西山。咫尺吾母墓，山勢與迴環。龍鸞自天翔，象豹列班班。靈氣散光采，機牙森九關。其上蕭仙峯，形態高且嫻。雨如戴笠翁，妍晴立妖鬟。雲霞繚繞之，光翠迴面顏。父顧而樂此，日夕哦其間。渺然遺萬物，浩蕩遂不還。今來倚闌干，惟有淚點斑。
牆竹十數竿，雜桃李杏梅。牡丹紅躑躅，胥父所手栽。池蓮夏可花，棠梨爛漫開。父在琉璃窗，頦唾自徘徊。有時羣松影，倒翠連古槐。二鶴毰毸舞，鳴雉漫驚猜。其一羽化去，瘞之黃土堆。父爲書塚碣，爲詩弔蒿萊。天乎兆不祥，微鳥生禍胎。愴悢昨日事，萬恨誰能裁。
哀哉祭掃時，上吾父母冢。兒拜攜酒漿，但有血淚涌。去歲逢寒食，諸孫到邱壟。父尚健視履，扶攜迭抱擁。山花爲插頭，野徑逐洶洶。墓門騎石獅，幼者尤捷勇。吾父睨之笑，謂若小雞竦。驚飆吹幾何，宿草同蓊茸。有兒亦贅耳，來去不旋踵。
憶從葬母辰，父爲落一齒。包裹置壙左，預示同穴指。埋石鐫短章，洞豁生死理。孰意飽看山，隔歲長已矣。平生報國心，祗以來訾毀。稱量遂一施，堂堂待惇史。維彼誇奪徒，浸淫壞天紀。唐突蛟蛇宮，陸沈不移晷。朝夕履霜占，九幽益痛此。兒今迫禍變，苟活蒙愧恥。顛倒明發情，躑躅山川美。百哀咽松聲，魂氣迷尺咫。

由崝廬寄陳芰潭
凡二十年泰和丞，天窮不死荒江徼。鬢鬚雪霜胸崛奇，日倚快閣但坐嘯。衣裘污敝履決穿，縫氈稱身訝奇妙。鄉氓指作賣卜翁，又誤官舍呼僧廟。廚乏蔬米躬灌園，隸卒逃亡鼠窺眺。時摹金石詠江山，亦用畫筆競炳耀。結舌公堂立木鷄，縣尹頷頤簿尉笑。丞哉丞哉何許人，澄海陳君老非少。自從君久懸僻壤，吾亦轉徙如鷹鷂。流傳文字一賞之，襟期涪翁有同調。前年朝政按黨錮，父子幸得還耕釣。分應親故不相收，萬口訾謷滿嘲誚。獨君放船就游衍，感昔傷今談舌掉。無何昊天示災凶，坐使孤兒仆且叫。昏昏泣血西山廬，奔忙重辱君臨弔。尋聲索迹行哭悲，助喪成墳費量料。先公賓客散九州，君也風誼特清劭。爾時北亂逼京闕，西巡方下哀痛詔。臣民悔禍露機緘，公卿陳言仍竊剽。君論時變究新法，動得本根中窾竅。提攜孤憤到荒山，更剖大義督不肖。瑰才自合老卑冗，安問蹭蹬失津要。今來榆柳換春風，滿目川原坐孤陗。雉呴鴉啼朝暮間，思君謦頦渺雲嶠。國憂家難正迷茫，氣絕聲嘶誰救療。巖坳水涯明月空，共君肝膽一來照。

羅順循大令官定興以受代僅免團匪外兵之難冬間將家避河南爲書上先公言禍變始末甚備蓋尚未及聞先公之喪也發書哀感遂題其後
三千道路書初到，百萬生靈汝尚存。天發殺機應有說，士投東海更何冤。破椽骨肉生還地，殘燭文章慘澹痕。哭向九泉添一語，舊時賓客在夷門。

詠階前兩桂樹
崝廬階前兩桂樹，分立東西好標格。飽酣露雨搖春風，掩拂戶牗亂天色。嫩枝舊葉能幾何，低昂苦作深淺碧。有鳥飛上晝夜啼，似憐先公親手植。始移根榦有尺寸，忽已枝撑塞簷隙。山中淹留憺忘歸，往往看汝停酒食。我來草木都隔世，祇許血淚灑牆壁。當時辛苦澆花人，亦復死去埋廬側。亂離憂患誰指數，拂拭益傷孤且直。直須頃刻吹作花，落取秋河洗胸臆。

野望
春滿山如海，飛鳴不自知。雜花溫日影，新柳長煙絲。田水聽蛙急，吟樓過雁悲。扶筇往來路，寸寸淚痕滋。

挽周伯晉編修
世人欲殺獨憐才，喪亂思君倍可哀。已作冥鴻掛矰繳，自然病驥蹶塵埃。文章光怪布天下，故事流傳辨劫灰。忍聽支牀哭先子，尚搜遺篋過江來。（得黃小魯書，君臥病武昌，聞先公凶耗，慟哭，令搜篋金爲賻，附小魯寄焉。）

山行至冷水坑觀姻家卜葬處口占
碾徑柴車伊軋聲，閒看麥隴据棊枰。一襟偃蹇雨鳩喚，終覺西山不世情。
菜花黃白杜鵑紅，鬢影疏斜深谷風。我自尋源斷藤蔓，鳳咮龍爪亂雲中。

登樓望西山二首
天西南插大屏障，落翠飛青入酒杯。此日登樓有餘思，牛鳴雉呴一徘徊。蒼蒼雲霧夢魂處，了了山川生死哀。風光萬花亂人眼，獨聽鵑聲松柏堆。
往者范生宿此樓，日日面山如有求。朝看萬馬自天下，暮覺雙鳳騫雲浮。感時歎逝出文字，搜幽攬怪誰匹儔。至今風雨闌干上，使我憑之雙淚流。

夜雨
四山春漠漠，一榻雨翻翻。草暗蛙鳴檻，燈寒鼠齧垣。深恩猶几杖，孤恨自朝昏。月出墓門石，應多蝸篆痕。

實甫領行在所轉運駐西安題寄二首
吾拚終天痛，君猶報國心。麻鞋攀狩輦，板屋動哀吟。老死方無地，安危況在今。祇憐漢時月，還照擣衣碪。
關中仍轉餉，天下已銷兵。慟哭桑榆計，低垂宵旰情。唱籌應寂寞，填海有平生。勿出豎儒語，朝端盡老成。

雨晴墓道登望作
山居春氣寒，況兼深夜雨。侵晨亂晴光，庭葉爛煙縷。暖蜂始轟游，鶯鳩相間語。墓門徑蜿蜒，細步淚下土。照天千萬花，紅白愈嬌吐。衆山媚新沐，嶼樹不可俯。參差草木香，渺然此深阻。靈德輝山川，萬化正涵煦。獨慮亦有託，攀追與終古。回眼蕭仙峯，飄雲何處所。

別墓絕句
夜烏啼盡曉鵑閒，日日松林煙岫間。贏得九原念游子，春風吹淚溼西山。

和孟樂城北道中感垂楊之作
駸駸車馬看騰馳，始覺相逢老大時。頭白眼花身是贅，日長煙暖夢如絲。門前貓犬都相識，海內風塵問所之。信有垂楊能賺客，道旁苦拂酒痕悲。

熊季廉之上海酬別
眼中今有子，海內竟何歸。問道成孤往，憂天覺漸非。江風懸涕淚，花氣冷簾幃。世界龍叉在，看看滿夕暉。

次韻黃知縣苦雨二首
掀海橫流誰比倫，拍天又見漲痕新。東南災已數千里，寂寞吟堪三兩人。坐付蛟鼉移窟宅，祇餘鴟鵲叫城闉。陸沈共有神州痛，休問柴桑漉酒巾。
据牀瞠目憂天下，如此沈沈朝暮何。八表同昏拚中酒，餘黎待盡況無禾。空憐麟鳳爲時出，稍覺魚蝦亂眼多。行念浮生任漂泊，瓦盆塵案日蹉跎。

孟樂示述意一章託莊生齊物之恉發屈子天問之痛慰薦今昔次韻感酬
低摧釭焰雨濛濛，趺坐依然病榻中。合眼河山占龍象，生心世界亂雞蟲。迴環賢劫誰能證，呼吸人天若可通。畢竟吾徒法應捨，爐香度盡落花風。

閔災
十日陰陰雨，初知池漲喧。杳冥陵地軸，浩蕩沒天根。石穴魚兒上，藤梢螻蟻尊。闌干寄微命，聊得一椽存。
妖氛纏禹域，洚水警堯年。瞬息無亁土，啼號救薄饘。階除晨覓騎，城闕晚呼船。寂寞揚雲宅，深杯誰與傳。
飛電動山川，樓臺坐渺然。瘡痍消息外，寇盜夢魂邊。勢欲亡無日，災仍降自天。殘生餘血淚，霑灑祇青氈。

偕孟樂訪次申觀察新居
賸作飄零江海人，更堪怒漲歷昏晨。蒼黃移竈炊仍熟，徒跣爭途哭尚新。幸免爲魚還婦孺，猶能放鴨鬧比鄰。人生憂患無終始，空肯看余守釣綸。

喜晴一首
雨殘朝旭豔城端，傾市兒童拍手看。苦惹蚌聲滿煙水，乍來鶯語傍闌干。腐儒猶得窺天日，野老應爭祭肺肝。悔禍分明測穹昊，翻愁餘滴作奔湍。

宿漲未消酷熱復熾徹夜不寐有作
水宿疑單舸，炎宵忝短檠。打窗驚鷺影，到枕亂雞聲。冥想魂微細，憂端酒濁清。强支皮骨起，笳角散江城。

過魏季詞隱居
先代文書燦日星，獨堪憔悴臥江亭。閉門自寫潛夫論，傳法兼參起世經。對酒看雲身老大，懷賢去國涕飄零。鳴鳩亦覺隣牆便，深語依稀月滿庭。

題歐陽潤生觀察丈畫像
頎頎兀立七尺强，豐頤廣顙雙瞳方。雪髯飄裾松柏蒼，吐辭面折銳莫當。大聲水上鐘鏗鏘，翁笑指腹萬怪藏。胡牀踞坐氣龍虎，九州人物相爾汝。苦憶昔年補官處，濱河壯縣謠俗古。翁爲區畫長兒女，至今渠成歌召杜。眼底江南誰重輕，强預時議參臺評。頦唾不顧俗物驚，有如風霆夜磕砰，晴霄勁翮刷層城。一語不合忤上卿，拂衣歲月空崢嶸。翁亦提壺但自傾，酒懷向客縱復橫。先公石交今有幾，祗翁健飯常倒屣。滿眼公卿可人否，輒念先公涕如雨。賤子瞻翁南斗旁，元精照耀髭戟張。大材豫章映雲日，積氣溟渤涵汪洋。老逢世變亦可傷，獨抱玄覽哦羲黃。萬事休置冰炭腸，隨翁行藥匡山陽。

伏日過李亦元刑部觀所藏京師攜出精槧本
國門自苦胡兵入，天府菁英略散亡。豈有遺書藏屋壁，虛從覆轍說滄桑。公之好事勝懷寶，坐使暗香生滿廊。觸熱摩挲一悲咤，承平風物夢荒唐。

集利涉橋水亭二首
寂歷東亭明夕暉，短吟閒眺意多違。賺來一片飛花地，恰是游人打槳歸。
橋外樓臺絲柳長，沒篙新漲浴鴛鴦。貞元朝士還相見，爲汝聞歌泣數行。（謂王佑遐給諫、李亦元刑部俱南返。）

月夜同次申恪士泛小舟尋秦淮盛漲
輕舟初慌惚，亂水得回沿。興逐青溪了，愁移白月圓。絃歌風自落，鷗鷺夜應眠。細數逃亡屋，蟬聲秃樹顛。

辛丑七月登焦山作
觸熱貪巖壑，行吟有輩儔。雲濤番舶幻，燈火市樓秋。曉按元戎隊，風移斷角愁。神山看一握，憑汝狎奔流。
斜徑槐榆影，能爲高下涼。潮音悲共語，石氣暗噓廊。杖履依隨始，嵐花寂寞香。七年重到此，彈指涕如漿。
二客東溟秀，（謂日本結城琢、中村兼善。）諧嬉俯急湍。高歌下烏鵲，落筆照龍鸞。座飽風雲氣，筵張海國餐。提攜付儒將，兀對大江寒。
水北山人屋，胎禽共不還。藤蘿今古意，雲物笑啼顏。萬象波瀾滅，初衷魚鳥閒。僧雛應識我，巾屐好追攀。
絕頂旌旗動，防秋壁壘成。巖空蛟作穴，天險雁留聲。俯仰關憂樂，迷茫雜雨晴。山靈亦無語，爲借濁醪傾。
欄楯陰陰見，風煙漠漠吹。山仍周鼎重，庵有魏碑支。晚色翻歸袂，空天寫所悲。江頭鐘磬寂，去住果爲誰。

北固山閣夜時日本結城琢中村兼善及李亦元陶榘林俞恪士同游
怪底江聲亂沸蜩，夢痕飄盡古今遙。茲來結客海內外，相對憑欄天泬漻。霄漢酒杯星自落，樓臺石壁月初邀。依然笳鼓山川夜，淚墮年年上下潮。

竹林寺
去城幾許竹林寺，探勝呼羣佳興同。一徑柳陰雙鬢露，萬竿篁影四山風。鵲呼樓殿靈巖裏，雁盡川原殘照中。坐看枯僧供煮茗，鐘聲吾與滅虛空。

桃葉渡夜泛
嫋嫋柳邊棹，離離月下人。衣香迴一水，酒思映千春。初雁明河見，涼蟬畫閣新。江南腸斷夜，攜手竟誰陳。

同李刑部錢拔貢雨花臺游眺
片片秋陰木葉聞，閒攜野色立高墳。亂山合處江濤白，留得新亭叫雁羣。
萬家煙火蜂房似，六代英靈驢背誰。說法無人爭蹀血，松陰竹色國殤祠。（山畔有李忠壯臣典祠。）
第二泉邊嚙草新，殘陽如水滿城闉。尋常虎踞龍蟠地，獨許尋秋三兩人。

十八夜月上與次申移棹復成橋口占二首
青天蕩蕩大月在，踞坐艇子隨晚潮。乍入仙源萬楊柳，鐘山翠滴復成橋。
風斷煙空橫夜吟，溪光爲我成古今。鳴蟲之野插南斗，映取雙雙世外心。

秋日同李亦元刑部楊彥規薛次申兩觀察泛舟玄武湖作
世稱玄武湖，蔆藕一都會。兩載落江南，趦趄未渠視。嘉辰秋景澄，挾侶競聯轡。綠楊包城郭，潑眼亂晴翠。呼船葭葦叢，孤棹夷然逝。其時巨漲縮，萬荷風破碎。洲顯橢圓形，泓有斗落勢。獨憐紅蓼花，掩映容舠地。俄頃出灣洄，百雉明煙際。倒影浸鍾山，天霄狎篷背。日涵波氣香，陶陶暖吾意。水鳥化漁翁，傴僂自相戲。躑躅始暱近，熟視復驚避。野橋步偃蹇，柳徑遂通寺。欄楯界虛無，㘭堂芥誰置。漫傾壺榼餘，幾擅魚稻利。層樓納飛光，千里颯涼吹。空天蟠秋聲，搖颺松竹氣。冥心治亂初，搔首雲水外。歸歟脫蝸角，幽興造端最。更尋半山亭，迷途折輿隸。嗟公經國謨，久爲世唾棄。孰通萬方略，以復三代制。時危緬遺蹤，攀望獨垂涕。回謝鷗鷺羣，斜陽戀執袂。流塵一俯仰，夢痕了難繪。

靈谷寺
晴山吐氤氳，幽徑引村塢。初花爛漫香，去郭快一覩。稍轉荒岡煙，幾洗蒼林雨。低昂映巖岑，表裏豁棟戶。由來巡輦過，尚肅遺構古。一念劫蟲沙，四據氣龍虎。摧落垣衣痕，穿漏日色午。斜通禪榻深，坐久風來語。陰吹萬竹寒，零葉秋能舞。流傳功德泉，祈禱煩公府。石燥泥亦乾，龍去無處所。神物不自救，但解澤下土。誌公陳死人，靈感偶然聚。冥冥影山川，了了餘歎憮。獨尋衰草歸，殘陽倚鐘鼓。

送李亦元刑部還京師
客底江南無不爲，傾愁倒意幾人知。空文自有枕中祕，起死寧堪帶下醫。今日朝廷須至計，後生口語亂餘悲。天心國脈分明在，看汝飛騰足一夔。

哭孟樂大令
壁燈猶暗舊啼痕，脫葉驚風一款門。幾日覓君如有約，行吟和我已成冤。依依寡母孤兒夢，莽莽攀天蹈海魂。轉慟江湖容後死，獨飄殘鬢看中原。

過楊仁山居士聽說法
車馬喧馳道，人天有寤歌。初尋居士語，烏鵲散庭柯。大地不知處，萬靈相與過。病爲衆生病，已悟病維摩。

雨
書劍園居嬾，初聽秋雨長。竹廊吟病葉，桂塢漏新香。飢鶴還能舞，潛魚亦自忙。懷人江海斷，燈火訴寒螿。

丁叔雅戶部至白下頗勸貸錢營瀕海墾田既去海上寄此調之
憲也貧非病，干卿風馬牛。他年千畝漆，餘事五湖舟。眇眇吾安放，堂堂富可求。時危徵卜式，好作爛羊頭。

與純常相見之明日遂偕尋莫愁湖至則樓館蕩沒巨浸中僅存敗屋數椽而已悵然有作
別來歲月風雲改，白日雷霆晦光彩。乖龍掉尾掃九州，擲取桑田換滄海。崎嶇九死復相見，驚看各捫頭顱在。旋出涕淚說家國，倔强世間欲何待。江南九月秋草枯，飯了攜君莫愁湖。煙沙漠漠城西隅，巨浸汗漫沒菰蘆，頽牆壞屋挂朽株。飄然艇子浮銀盂，兀坐天地吟老夫。四山眩轉眺無極，向日漁歌猶在側。絕代佳人不可尋，斜陽波面空顏色。千齡萬劫須臾耳，吾心哀樂乃如此。起趁寒烏啼入城，回頭世外一杯水。

過伯弢出示所藏舊札有詩志感次韻答之
盈盈帶水繞閒門，看作烏啼溪上村。中有歌聲出金石，更宜風葉與呼喧。零縑細憶平生語，暗燭能溫兒女魂。那料攜君供醉眼，放鳶城闕幾人存。

園夜和答姚叔節陶賓南
薜蘿在眼月窺門，怪汝初尋紅樹村。書壁蝸牛燈自靜，移牀蟋蟀夜還喧。噤吟已了秦庭客，橘頌終傷楚些魂。莫面雲山篤行李，鴻濛原有槁梧存。

十月十四夜飲秦淮酒樓聞陳梅生侍御袁叔輿戶部述出都遇亂事感賦
狼噑豕突哭千門，濺血車茵處處村。敢幸生還攜客共，不辭爛漫聽歌喧。九州人物燈前淚，一舸風波劫外魂。霜月闌干照頭白，天涯爲念舊恩存。

遣興二首
九天蒼翮影寒門，肯挂炊煙榛棘村。正有江湖魚未膾，可堪簾几鵲來喧。嘯歌還了區中事，呼吸憑回紙上魂。我自成虧喻非指，筐牀芻豢爲誰存。
刺繡無如倚市門，區區思繞牧牛村。晚移觴榼溪橋穩，晨聽篝車田水喧。俯仰已迷蘭芷地，伶俜餘弔屬鏤魂。江長海斷風雷寂，陰識雄人草澤存。

賓南伯弢皆有見和遣興之作掇此酬之
何人大嚼過屠門，爲指初霜梅柳村。天放湖山兼晚色，陸沈懷抱有孤喧。居夷莫問乘桴事，掌夢難招負石魂。贏得風流說江左，新亭明滅謝墩存。

柬日本藤澤元
三山才隔一重門，笑認鴉飛不到村。獨抱楹書明絕學，（君父爲大阪名儒。）來探國論謝羣喧。驚猜豺虎憑陵地，收拾蟲沙慘澹魂。更有巵言名弔詭，榑桑十日可長存。

寄肯堂
拗怒橫流束一門，憑誰疏引灌千村。公知吾意亦何有，道在人羣更不喧。碌碌已窮鼯鼠技，姝姝欲併蠧魚魂。癡兒種海求甌脫，任被麻姑目笑存。

返西山墓廬將過匡山賦別
謝客談經隱石門，陶公采菊杖南村。蒼茫余亦自茲去，九道江流相與喧。楓落舟帆明戶牖，松吹雲氣合精魂。孤兒猶認啼鵑路，早晚西山萬念存。

江行雜感五首
暮出北郭門，蹴蹋萬柳影。載此歲晏悲，往泝大江永。濤瀾翻星芒，龍魚戞然警。峨艑掀天飆，萬怪伺俄頃。中宵燈火輝，有涕如縻綆。膠漆平生心，撼碎那復整。人國所仇恥，曾不一訾省。猥就羈散儔，啁啾引吭頸。低屋雜甕盎，日月留耿耿。睨之雲水間，吾生固飄梗。
千巖秀雲扃，兀坐無儔匹。浩漭溔瀁中，目短歸鳥疾。乾坤仍端倪，蓄念詎敢必。支撑四維張，天陽豁蓬荜。鞭頑弸萬塗，誘進綜一術。學道基小人，政化至纖悉。芽萌可怒生，涵濡俟其實。所恐墮冥叢，蕪穢虧素質。又如繫朽株，弛裂不終日。大音戀橐籥，後生欲何述。空咤金日磾，煌煌功漢室。
天有所不覆，地有所不親。汝不自定命，天地矧不仁。猛虎捽汝頭，熊豹糜汝身。蹴裂汝腸胃，咋喉及齶脣。長鯨掉尾來，睒睗齒嶙峋。汝骨爲灰埃，汝血波天津。吁嗟汝何有，道在起因循。大哉生人器，千聖挈其真。盡氣赴取之，活汝嚬與呻。媛媛而睢睢，永即萬鬼鄰。躑躅荒江上，泣涕以霑巾。
往者江湖災，歘極東南陬。泛濫百郡國，黿鼉撞天浮。席卷其井閭，耈弱葬洪流。牛犬枕藉下，骸骼撑不收。至今寒潦清，尫呻散汀洲。司牧頗仰屋，四出煩追搜。取以實强鄰，金繒結綢繆。天王狩安歸，誰復爲汝憂。茫茫撫時屯，擾擾熒道謀。民義湮大原，儒服尸瑣猷。奄忽元氣敗，造物懸決疣。
入湖對匡山，巉巖界汪壁。松蘿垂蛟蛇，吼浪氣上擊。結輩四五人，攀游尚歷歷。歌吟以飄殘，光景不可覓。一人掀虬髯，守郡誓報國。一人長安歸，埃風瘁顏色。二人百僚底，眄睞刷翮翼。其一死闕下，凶亂見轟逼。孤生何倀倀，餘喘伏豚苙。提攜萬疚恨，溢作中夜泣。靈怪迴我腸，八極有孑立。猿挂到天藤，昏鴉噪而入。嗚呼世變大，終侍五老側。

長至抵崝廬上塚
已掃層嵐入，初驚宿草長。親顏支寤寐，兒氣冷山岡。飛雉銜松色，黏蝸溼蘚香。紙灰颺淚盡，天照一杯漿。
翠華終自返，碧血更誰鄰。萬恨成殘歲，餘生看負薪。子孫身外物，今古墓旁人。爲解冥冥意，烏啼霜露晨。

崝廬書所見
西山江之濱，包裹四百里。岡巒支脈分，錯出鬭俶詭。高者插天霄，騰翼鵬鸞似。稍伏奔虎象，忽蹙蛇龍起。吾家所結廬，厥卜蕭峯趾。徐迤爲平原，隴陌映錦綺。村舍可相望，煙火略櫛比。奈何託膏腴，而不自經紀。山有濯濯姿，甽涸涓涓水。杳莽疇畝間，豺獸迹填委。博塞以嬉游，蓋多情農矣。婦嫗棄紡織，不握絲與枲。衣襦決臂肘，垢蝨冒愧恥。小兒益無藝，顛倒蹋泥滓。朝探雉鵲鷇，暮拾豬牛矢。日縛一束薪，那救中腸餒。閒窺其室間，圈厠偪牀笫。虀甕倒瓦盆，羹糝冷甗錡。羶風煽溷濁，嗟汝畢老死。先公滋憫焉，日有說於此。堧地墾榛蕪，盡付勤耒耜。雜植桑竹茶，薯芋杉楩梓。禁約彼盜採，稠疊奬生理。科條稍區列，一瞑悼天只。至今連嚬呻，未遂脫瘡痏。曛暮鄰翁來，感歎既有以。指畫松楸間，首顑口亦哆。低摧縱語翁，營魄猶尋咫。夙昔所施設，蔑不究本始。況當聖政初，萬情費量揣。撥亂加綢繆，孤蹈擺譽毀。造次省民艱，若疾痛在體。引繩喻仁術，鱗爪一毛耳。翁復扶杖言，此鄉竟何恃。昨歲備枯旱，今歲困渺瀰。昨旦急箕斂，今旦刮骨髓。側聞苛告身，輸缗顙有泚。又聞款議成，糾取充賕賄。官家至是邪，瑣眉挂牙齒。翁退背燈坐，淚墮不可止。民有智力德，昊穹錫厥美。振厲掖進之，所由奠基址。列邦用圖存，羣治抉癥痞。雄强非偶然，富教耀歷史。孰尸化育權，坐令儕犬豕。一漚知滔天，一塵測㟪蠝。撫一蟻蛭區，以驗俗根柢。鹵莽極陵夷，種族且斁圮。天道劣者敗，中夜起拊髀。體國始經野，歌以俟君子。

月夜步墓上野望
飄飄新月見，曖曖衆山寒。枯草眠煙薄，疎松夾鬢殘。歲時存獨夜，魂影弄歸翰。四野蟲聲去，蕭峰不忍看。

崝廬雨坐
昨夜千山明月寒，晨起一椽過疏雨。牆頭绿竹青松林，猶覺風吟落蟲語。鄰舍炊煙雞犬鄉，鄰舍豎子鑱柄長。高樓了了讀書眼，死生獨坐涕淋浪。

讀漢書蓋寬饒列傳聊短述
五帝官天下，傳賢貿君權。韓氏爲易傳，大誼明其然。次公稱引之，摩切世主前。酒狂中感激，道窺天地先。當時坐大逆，大辟遂加焉。擬以萌求禪，列剖無由緣。自剄北闕下，衆庶莫不憐。千載去寥寥，迂怪誰復傳。激昂鄭昌頌，悱亹王生篇。議者執金吾，今則譽汝賢。

雨中題崝廬壁
啼烏已放怱怱去，寒雁猶看冉冉東。誰念山中三日雨，牆梅吐蕚瓦盆空。
西山遊屐草煙荒，祇飽松聲百道長。可似涪翁臥雙井，吟魂破碎永思堂。（永思堂在雙井涪翁先墓側。）

雪晴放舟題寄南昌樂羣學舍諸子
西山雪壓東湖隅，一夕凍合玻璃盂。我來圍坐青氍毺，嘉二三子爭呴濡。筍蒲煮酒膾腹腴，羹芼薑橙餉雞蘇。抗辨域外窮譎觚，深燈夢寐聞醉呼。尋常不忍問鄉國，今瞥英少森階除。光怪拏騰虎豹氣，文采煥爛鴛鸞雛。插架琳瑯百國書，旁行文字相于喁。妙道要指如貫珠，立百世下足起予。自來策邦聘雄圖，蠢朽者去榮者扶。匯海浩漭導涓滴，參天輪囷視根株。萬方鉅子目睢盱，人極公例可灌輸。挈取業智開典謨，攀天而舞立懦夫。要須鞭頑勿驚愚，相悅以解徐竢諸。千里一蹶猶痛痛，汝太早計莊所吁，陰陽消息道之樞。侵晨劇別心踟厨，晴江臥看萬象徂。老矣坐使淚眼枯，題寄得無哂區區。

孤塘夜泊和酬公湛見贈
江鄉挂眼三二子，珠樹琪花初歲年。儘飽風香寫寥闊，獨迴襟抱解哀憐。吟餘几案鬼神下，夢破鴻濛日月懸。白髮扁舟一相憶，關津臥聽鼓填填。

曉抵九江作
藏舟夜半負之去，搖兀江湖便可憐。合眼風濤移枕上，撫膺家國逼燈前。鼾聲鄰榻添雷吼，曙色孤篷漏日妍。咫尺琵琶亭畔客，起看啼雁萬峰顛。

湓城謁壺天遯叟隱廬
一老廬峰下，巖巖拄杖尊。天人涵橐籥，仙聖見根原。支劫悲兼大，觀生息若存。拜牀虛室白，至道混無門。
先世稱三子，歸然惟有公。憫孤商片石，遣興嘯清風。餘地游蒙叟，丹房駐葛翁。須臾進履去，魂繞大江空。

舟夜口號
風邪潮邪斷續聲，山邪雲邪天外橫。電火滿船大江白，中有一人涕交纓。
粔粻胡麻以爲餌，下聽流水鳴淙淙。鯤鯨那得遂膾汝，欲擲長竿驚小龍。

舟次安慶遇吳文鹿觀察同年
燈色江聲萬口譁，竿旛飛影動龍蛇。殘宵邂逅成來去，早歲聲名了歎嗟。白眼看人欲安往，深杯閱世與無涯。夢醒覓取憑欄語，只有羣鷗接浪花。

吳董卿大令在揚州見余近句有詩相及賦此酬之
寫憂齪齪拈吟筆，偶爾流傳江海間。猥損新篇從詠歎，早支幽抱看人寰。霜懸亭館初相見，席卷英豪未可攀。世亂空文忝吾輩，嗟君雙鬢亦淒閒。

日本故相菅原道真建祠大坂曰天滿宮有神松枯而復活今束曆三月值其邦人舉千年之祀而老儒藤澤南岳乃爲徵詠因賦二首（以下壬寅）（一九〇二）
蛇龍偃蹇與摩挲，咫尺風雷奈汝何。留得榑桑初日在，高枝倒影海如螺。
呼牛應馬更誰同，一笑三山吾欲東。寥廓千年蛻蟬處，童童祠樹換春風。

題顧石公松花江踏雪尋詩圖卷子
江南酒徒野狐禪，氣可食牛握兩拳。皤皤之腹高頰權，咄嗟白眼橫青天。撑腸文字鬬怪妍，筍束行卷世已傳，高名老學孰後先。時時興酣跨四筵，滿堂賓客噤寒蟬。天放渴鯨吸九川，夭矯揮斥兀迴旋。金觥擲地聲鏗然，踞坐謾罵口流涎。爾曹耳語值一錢，老郎博士誰敢賢。餘子瑣屑污吾氈，望風避席竄僚員。小儒瑟縮乞執鞭，愈益大笑摩其顛。一旦去家羈窮邊，榆塞萬柳見纖穿。債帥府主相攀牽，朝講騎射暮屯田。旌旄千里蔽風煙，蛟魚噴沫豺虎連。胸茹萬古泣洏漣，獨往江頭尋酒船。飛零峨峨迷歸年，至今浩漭千百篇。榮光瑞蹟留連蜷，瞬息變滅夔憐蚿。山河大地獨醉眠，照映此圖皤龍淵，春風吹夢啼杜鵑。

春晴同江叔澥太守繆筱珊編修歐陽笠儕觀察泛舟青溪看桃花吳董卿大令有詩紀興次韻報之
初桃白日爭妍華，夾岸十里鋪晴霞。拏舟澹蕩柳絲外，面面闌干迎鬢斜。流雲賸照烏啄屋，暄風已亂蜂排衙。探頭曠野興孤絕，各挈寸抱包荒遐。鍾山低昂驢背上，飛光潑翠攀無涯。緐花燭天弄溪水，百重倒影浮金沙。曬網無人鸕鶿臥，柁尾犬吠三兩家。鄰船吳令亦狡獪，坐倚紅袖嘈箏琶。瀟瀟暮雨自清絕，恍如煙際轟繰車。吾儕儒生坐自失，萬象掠眼餘歎嗟。王侯螻蟻定何物，有命歸賣東陵瓜。還期頦唾淨塵土，捉麈僧牀烹揀芽。

同叔澥筱珊登掃葉樓歸訪薛廬顧石公遂攜石公及梁公約過隨園故址用前韻
朝興漱齒汲井華，屋角已滿瀲豔霞。火急攜客到山麓，新竹高檐相向斜。掃葉樓頭萬綠合，大江雁去呼衙衙。擎杯自了湖海外，今古在眼余心遐。還尋詩翁山水窟，潭魚可釣垂楊涯。命酒瞠目不敢飲，卻羡有飯蒸成沙。須臾翁亦跨驢出，攀條穿徑迷田家。隨園老人舊吟處，臺榭想像傳琵琶。自從兵戈閱百歲，問字客散無停車。荒邱亂塚牧兒下，萬事不保惟長嗟。況今世變幻蒼狗，屢聞竊國如分瓜。公等休矣各歸去，臥看殘陽明荻芽。

次韻再答董卿
突兀埃塵絲鬢華，吐氣恍接千林霞。一水盈盈便酒舫，坐看東風飄燕斜。董卿聽鼓百僚底，好事頗慕古押衙。躭吟賭醉費晷景，興到邈若孤雲遐。我早支離嗤匠石，會從問難窺津涯。垂頭草莽妄憂國，痛哭反欲追長沙。方今人才滿廊廟，可有寸效張官家。四座無言星斗白，獨訴抑塞哀銅琶。更念匡山幽絕處，初設條例苛行車。還鄉寄命兩狼狽，作計付與旁人嗟。夢笑世外湘綺叟，獻賦公嘲哈密瓜。安得置之江山上，整齊騷雅蘄萌芽。

余寓園經去歲積漲花木盡萎獨海棠數小株盛開感賦
往者淫霖爲禍災，三尺漲潦埋蒿萊。園居几榻隔濤浪，魚鼈戢戢嬉高臺。嘉卉瓌木盡爛死，蝕入地底殭根荄。其間大杏六七樹，花時爛漫赬霞堆。鶯鵲狂翻賓侶讚，日繞百匝傾金罍。祗今兀立枝榦秃，生意剝洩纏殷雷。亦有千竿作叢竹，隕葉漫誕連莓苔。桑槐梨棗慣滿望，龍蛇之阨隨摧頽。嫣然春色斷不盡，海棠三兩偏緐開。垂絲細朶鬬嫵媚，瓔珞珠蕊明瓊瑰。朽株槎枒若喪我，獨映紅紫籠纖埃。飛尋蜂蝶無意緒，咫尺光景從驚猜。世間萬事換窠臼，盛衰榮落誰論哉。猥抱愚昧測蒼帝，而曰傾覆栽者培。戕殺肆虐豈有擇，汝偶不死遺牆隈。長養雨露冒恩澤，玲瓏欄楯遮靈胎。至人玩物通造化，春際天地還生哀。魂翻眼倒呼豎子，爲我赤腳移遠梅。

題彭菽齋關中詩冊
獨餘慷慨悲歌氣，來繞秦關百二重。雁塔新題天作壁，驪宮殘浴夜聞鐘。帝王寇盜供彈指，河嶽雲雷盪此胸。挽輅建瓴還一笑，傳經心事想雍容。

黃小魯觀察游西湖歸過訪攜虎跑泉相餉賦此報謝
黃侯厭官端學道，莽莽長髯怒春草。築屋江頭虛釣竿，咨嗟拚向西湖老。一舸箭激不過我，快攫雲嵐滿懷抱。湧金門外頗黎盆，手搖大扇落晴昊。三潭芰荷甲天下，笑面孤山作蓬島。搜幽攬怪吟大句，十日游尋迹如掃。裙屐風流爪觜存，遮邀頓被官長惱。腐腸羹胔列冠珮，顰蹙逃去真絕倒。臨別汲得虎跑泉，載以大甕撥萍藻。攖心生死齊物論，始覺親朋無醜好。公然乘興訪安道，白水盟衷嘲栲栳。余猶屈曲自世間，踴躍開緘救吻燥。祇憐畫舫眠食地，廿年殘夢啼鶯了。滿眼人才投濁流，家國算餘談舌掉。榾柮還煨雙井茶，坐想涪翁於物表。公歸莫更睡松風，心齋換取兩鬢皓。

園夜
涼色滿天界，微風初善予。竹梢星淡淡，荷底月如如。孤盞千齡在，零愁萬籟噓。流螢逐明滅，俯仰儻關渠。

園中蜀葵諺名龍船花雜開甚盛偶賦
亂眼寧知有此花，牆根砌罅列如麻。明霞萬片烏啄影，暖日一簾蜂打衙。破碎風光還自舞，低迷樓館坐相遮。夕陽葵藿與愁絕，獨看雲霄溼露華。

喬茂萲員外樹枬戊戌初春到長沙別五年矣頃奉使出游武昌還過金陵遂復入都賦贈二首
承平今日還相見，流轉江南何所哀。萬國風雷懸肘腋，一尊夢寐看池臺。魯連曾自圍城出，士季寧爲佐鍛來。一泣一歌都隔世，憑君仍問救時才。
聞道朝端諷卧薪，緇塵幾見吐車茵。輪囷肝膽誰與語，從此頭顱不借人。匠石低徊過櫟社，仙槎恍惚隔天津。要知聚訟安危外，神武門高岸幅巾。

池荷
嫋嫋池塘紅白花，烘晴搖雨幾枝斜。蜻蜒掠過魚兒躍，初放秋光明晚霞。
玄武湖邊打槳看，莫愁湖裹和歌殘。門前儘有花如海，笑喚雛鬟一倚欄。

黃公度京卿由海南人境廬寄書并附近詩感賦
天荒地變吾仍在，花冷山深汝奈何。萬里書疑隨雁鶩，幾年夢欲飽蛟鼉。孤吟自媚空階夜，殘淚猶翻大海波。誰信鐘聲隔人境，還分新月到巖阿。

雨過
雨過涼人意，清深茗坐留。園葵空抱日，砌竹暗來秋。天物閒仍競，吾生倏若浮。成虧在阿堵，寧用濁醪求。

閣夜有作
花樹絡緯聲，風飄更接城。酒杯吾自老，荷沼月初平。蝠亂斜河影，烏銜隔夜晴。閒襟待霜露，始念百無成。

中秋夜同肯堂喆甫恪士泛舟青溪榘林次申亦各攜妓至遂登復成橋步月次肯堂韻
黃篾之舫橫溪風，綺樓複閣長煙籠。客心正悲焉所窮，老去無復酡顏紅。誰懸大月輝天東，萬柳橋頭視濛濛。當襟鍾阜爭塊雄，飛光倒景驚化工。俄頃響枻星搖空，泊集洲渚如鵷鴻。髯者皙者雜疲癃，還聞雛鬟喚人叢。翱翔馳道笑語融，蟲聲四野答未終。翩然弄影墟墓中，躑躅掩泣波雙瞳。君不見古來歌吹江山上，閱盡鷗羣坐釣翁。

中秋夜攜客棹舟青溪看月獨江叔澥從監臨使者入試院不獲與游後二日承示是夜所作次韻答之
青溪艇子中秋月，咫尺佳人隔此游。獨向風簾官燭下，卧聽蚓竅萬蟲秋。祖宗恩澤仍多士，旦暮承平更百憂。爲想煎茶伴歐九，應吟殘夜水明樓。（金陵試院在秦淮測。）

榘林五十生日賦贈六首
初憶逢君蛻宅邊，（長沙周氏蛻園，即唐劉蛻故宅。）瓊琚玉佩接華筵。江南再見垂垂老，各撫頭顱五十年。
曾聽鳴鏑天山下，更看飛鷹黑海西。叱咤風雲七萬里，閒來肝膈自提攜。
方丈蓬萊了可攀，樓船持節氣如山。神丹受得青童祕，散落人間只等閒。
滔天禍水龍蛇動，歃血盟言雞犬安。畢竟功成不受賞，後人端作魯連看。
朱家郡國尊游俠，杜牧平生有罪言。一二流傳在天地，酒酣耳熱與誰論。
餘事還驚世上兒，倒流江海濺霜髭。英雄自有無窮世，起看瀛寰舉一巵。

肯堂爲我錄其甲午客天津中秋玩月之作誦之歎絕蘇黃而下無此奇矣用前韻奉報
吾生恨晚生千歲，不與蘇黃數子游。得有斯人力復古，公然高詠氣橫秋。深杯猶惜長談地，大月難窺澈骨憂。曠望心期對江水，爲君灑涕憶南樓。

日本嘉納治五郎以考察中國學務來江南既宴集陸師學堂感而有贈
國家喪敗餘，頗復議新政。仍遵今皇謨，囁嚅誦甲令。四海學校昌，教育在釐正。所恨益紛龐，末由基大命。去聖日久速，終古一陷穽。禮樂壞不修，侈口囈孔孟。譬彼涉汪洋，航筏失導迎。盲僮拊駒犢，曠莽欲何騁。陶鑄堯舜誰，多算有借鏡。東瀛脣齒邦，決泱大風盛。亦欲煦濡我，挾以禦物競。羣士忽奔湊，有若細流迸。觥觥嘉納君，人倫煥斗柄。創設師範章，捷速日還併。歸置游釣地，瞬息變謳詠。起死海外方，撫汝支那病。頃者翩來游，蓄念摯且勁。蹤迹北而南，王公徧造請。聯袂金陵城，須眉柳月暎。雍容貌儒者，頓使增歎敬。朋侶二三輩，冠服盡明靚。晶天蟲鳥絕，酒坐龍虎橫。劍珮冷無聲，深堂步寥夐。歷觀我黌舍，根柢析究竟。瞠目不能答，頭汗羞瞀醟。君既洞癥結，反擬施括檠。色下語益純，孰云雜嘲評。余乃執爵興，種禍豈能更。誘掖振厲之，先覺順其性。大同無町畦，天人互相慶。欷歔立歧路，仰視纖雲淨。持此謝嘉賓，且以證後聖。

叔海既出鎖院將於明日取滬至姑蘇乃會飲河亭爲別次韻調之
風流爲客肯置酒，告我去之江海游。一喙兩肩無長物，淺酙低唱送殘秋。滄桑只易尋常醉，魂夢猶纏寇盜憂。倚徧旌幢好相憶，飛鴻影盡綠楊樓。

余石蓀郡守年丈由松江移知揚州奉贈之官
白髮童顏一丈人，三年報最海之濱。初看大郡魚鹽盛，每數先朝涕淚新。轟飲尚餘燕市氣，詠懷好對曲江春。從知儒吏關風俗，儻許狂奴謁後塵。

徐先生宗亮蕭先生穆偕過寓廬作
桐城二老古鬚眉，安步扶鳩任所之。漫就我談排闥入，更無人解過江誰。天雲閑澹明殘唾，文字馨香散古悲。世亂爲儒賤塵土，眼高四海命如絲。

秋旱得雨偶成
冉冉秋晴零葉乾，乍能微雨弄新寒。游鯈荷底穿泥見，叢鵲蘿陰啄屋殘。腰腳漸堪甦氣候，鬢毛初惜對杯盤。門前盡日聽鈴馱，兀有閒愁一倚欄。

夜讀鄭蘇龕同年新刊海藏樓詩卷感題
花時月夜放觥船，每過濠堂一惘然。安穩溪山人竟去，低垂藤竹晚猶妍。新吟掩抑能盟我，此士浮沈莫問天。便欲埋頭聽鼠齧，殘燈塵几不知年。

用門存韻寄和黎薇生郎中并示譚組安破戒綴此後不復徇爲之矣
草玄漫許隱黃門，齷齪看傭賣餅邨。好佩瓊琚念孤孑，自依燈火問豗喧。浩園蟲烏殘僧句，大陸龍蛇望帝魂。賭酒怱怱過十載，蘭苕翡翠眼中存。
譚生談藝亦多門，環裹千邨與萬邨。二士風流古宜有，一尊夷夏暫無喧。（謂已結辰州教案。）大波橫雁洞庭雨，獨樹鳴蜩枉渚魂。披髮自尋眠食地，閒來雙槳爲誰存。

後園晚步
照眼蒿蘆枯作薪，寒塘千步躍魚鱗。殘霞欲挂月鉤白，卻有垂楊解向人。
隱隱砧聲落葉聲，晚風牆角自淒清。閒吟剛在啼烏外，銜去江城一片晴。

題松江提督記室雲韶詩冊
騰騰已有食牛氣，渺渺翻成別鶴詞。拚向江湖矜爪觜，幾經烽火照心脾。吾衰那解商文字，世難方看傍節麾。遙夜一編更惆悵，吟人長遣在天涯。

題張季直荷鉏小照
許行學派開天下，振古無人識緒餘。獨契微言張季子，昇平持世一耰鉏。
墾牧經綸世已傳，爭看涸海佩烏犍。等閒覓食蛟鼉側，儻爲余留二頃田。

園館雨坐感事作
亂葉飛翻風滿臺，啼烏祇在女牆隈。新霜又換江南色，小雨初閒檻外杯。不信煙雲終變滅，可能鐘鼓與徘徊。殘年錯恨秋光老，重認垂垂一樹梅。

壬寅長至抵崝廬謁墓
天乎有此廬，我拂蒼松入。壁色滿斜陽，照照孤兒泣。
登樓望高墳，微醉草木氣。一片好山川，冥然接寤寐。
幾日酹春風，兒歸又長至。荒茫五洲間，餘此呼籲地。
國家許大事，長跽難具陳。端傷幽獨懷，千山與嶙峋。
貧是吾家物，寧敢失墜之。江南可憐月，遂爲兒所私。
大孫羈東溟，諸孫解西史。三齡稚曾孫，伊嚘學兄語。
小立風滿山，默禱淚如瀉。萬古落心頭，仍卧崝廬夜。

芰潭枉過崝廬賦贈二首
百里松楸晚，搖搖看汝來。一官皮骨在，萬念死生哀。往事烏啼了，行歌牛背纔。西
山好顏色，吹翠照銜杯。
老向人間世，衣冠知者稀。獨從殘劫外，坐看刺天飛。野色初深靜，巵言無是非。更
堪衰草地，寒雨一人歸。

雪夜誦叔澥與吳摯父京卿唱酬之作次韻有寄
故人未了殘年興，壇坫聲名各長雄。還笑江湖宜我老，誰憐風雪與君同。雞窗燈火千齡盡，蜃氣樓船一水通。餘向寒梅弄光景，細香吹淚女牆東。
吳先曾定吾文者，縱浪人間有此雄。更挈悲酸成獨往，別調宮徵略能同。天威尺地徘徊入，日出巵言肸蠁通。忍俊埃塵容寸喙，酒邊爲指大江東。

除夜
浮生千劫匆匆盡，祇亂殘宵爆竹聲。杯底笑啼終未解，燈前世界百無成。蛾眉漸惜供謠諑，龍劍誰云有合幷。掃地焚香吾意了，江南贏得晚鐘晴。

癸卯歲元旦題示魏季詞（以下癸卯）（一九〇三）
連連笳鼓起千街，比屋翻成隔海涯。舞葉風光聊自好，喧籌兒女與相偕。欲憑國論窺天意，賸有江聲入酒懷。羡取公貧能勝我，門前一馬鈍如蛙。

曾履初郎中由京師大學堂假還金陵於元夕見過遂招楊喆甫俞恪士共飲
百年文物綢繆地，三代規模想像間。子自尋源移寤寐，天其有意起癃癏。歸來雪夜親行炙，擺落儒家爲解顏。頓使老夫忘世難，燭殘漏斷共無還。

夏劍丞太守見示元旦頌春辭次韻奉酬
別墨蝨九流，微管尸一匡。包纏釋孔懷，孰躝其中藏。大造怒設施，㸌若萬弩張。機穽幻華屋，藹藹調笙簧。蓬髮爾何人，跳擲傀儡場。涕洏擘荒冥，騰身據中央。手摘海王星，環顧非我鄉。蹴落黑彈丸，遂坼東西洋。其間富怪物，種族稊米量。吐沫浮金銀，晃曜難具詳。天池九萬里，安得從相徉。羣兒拍掌噪，我有劍在牀。藐彼萬醜類，攫之爲嬪嬙。次第挂鯨牙，盲風挾泱泱。大陸化魚鼈，當道猶豺狼。元辰豁雪晴，兀坐聽煮湯。遞君頌春作，泣下反數行。正眼不忍視，憤悶捫杯漿。偉哉民學說，虔禱揚馨香。掇報倍譎辭，劣肊同栖皇。

次韻伯弢懷范大肯堂之作
梅塢閒飄三兩花，憑扶雪色散誰家。暮年懷抱白天壤，到處池臺欺鬢華。塵土一官迎燕鵲，夢魂萬紙照龍蛇。懷人落日滿江海，解對琵琶微歎嗟。

揚州方地山澤山兄弟於去冬過訪瀕行澤山索觀近稿因贈二詩次韻答寄
維揚俊物好兄弟，共我狂言亦一奇。蕭瑟江關成自廢，流傳文字肯相知。當天日月孤鷹上，挂夢風沙萬馬疲。往事心頭過歷歷，未妨檮杌有傳疑。
古之道術今安在，鉅子疇人別有科。照海光芒遙可接，在天精魄孰能呵。方看芽蘗干霄漢，稍覺榛苓足嘯歌。斂手江湖對鷗鷺，孤飛閒立奈愁何。

樓望醉吟次韻伯弢
鏡面淮流煙水昏，四山寒色暗空尊。偶開書帙敬謝客，無數酒船橫繫門。上樹黃雞諳早暮，齊竿白鳥見孤翻。高樓一笑煩長笛，莫聽江聲亘古奔。

爲陳仲謇孝廉題先世竹香編修玉堂補竹圃
吾宗玉立鳳池人，天府圖書寤寐親。戲種琅玕戰冰雪，每邀冠劍拂星辰。先皇侍從今餘幾，勝地荒殘那可陳。入彀英雄終寂寂，展圖彈淚灑千春。

正月十九日園望
秃柳城邊風散鴉，嫩晴閒護短叢芽。窺襟了了半池水，挂鬢騰騰一角霞。久客情懷依破甑，新年雲物入悲笳。春光端與游蜂共，欲縛茅亭聽煮茶。

哭羅邠峴
吾生成哭汝，惝恍入新年。藥氣魂猶接，春燈夢不前。晨昏支老母，人鬼託殘氈。值得秦淮水，流悲繞屋椽。
夙昔承明德，居然好弟兄。獨堪懷抱盡，稍擲歲華輕。薄宦關生事，閒愁損道情。惟餘歸骨路，徧換子規聲。
有客垂垂老，還爲肺腑親。無窮儒者事，頓隔眼前人。禍亂行將及，泉臺任更貧。几塵閒鼠迹，呵燭淚珠新。

得叔澥安慶郵書稱吳摯父京卿歿於桐城里居次前韻哭之并寄叔澥
躭吟酬句無朝暮，指點江城角兩雄。那料和鳴一鳥去，直教行哭九夷同。文章後世卿雲顯，師友當年孔老通。活國新編猶照眼，曈曨爭睹日生東。

飲集吳園作
沈寂溪山斂手看，閒呼鷗鳥立闌干。梅枝柳蕊初煙合，小閣重樓落日寒。海外虬髯轟酒座，（日本同文會長根津君，豪飲無與比。）簾前釵股照春盤。應憐反復能酣讌，江左從來付謝安。

日本領事天野恭大郎送酒
尋常未飲渾如醉，既醉還醒祇倚闌。慚媿隔牆防渴吻，解分香釀破春寒。
西域蒲桃點酪酥，東溟麯米得沽無。何當眠倒櫻花下，狂寫三山仕女圖。

近閱邸鈔易順鼎授右江兵備道馮煦授四川按察使沈曾植授廣信知府皆平生雅故而當世之丈人也詩以紀之
三子才名世所奇，迴翔笑附鬬雞兒。中原正苦輸孤注，儒術由來漸四夷。敢信安排備麤使，已憐老大負明時。春風旍纛紛乘傳，可有邊愁散柳絲。

寄題日本金洞仙史田端別墅墅可望富士筑波日光三嶽其鄉人結城琢君并示八十九翁湖山愿賜題原作賦此酬之
曾攜醉俠訪金焦，隔歲傳詩壓使軺。別墅依松想仙侶，高名配嶽在雲霄。閒邀耆舊看泉活，對撫壺觴帶海遙。我欲騎鯨戲三島，橫刀獨立問風潮。

次韻酬李審言詳見贈二首
齷齪繫軒椽，抱甕春風前。窗紙明蝸牛，頗復汚餘篇。鬱紆腹中事，肯訴朱絲絃。挂眼無古人，殘竹向我妍。及晨揖嘉客，擔簦輕山川。投句一何奇，風義相昭宣。浮名老益恥，牙頰姑舍旃。珂里有劉先，（君興化人，謂其鄉前輩劉先生熙載。）其人乃大賢。懷寶瞑地下，百世之所憐。得君列驂靳，作述映林泉。達哉莊生論，不盡如火傳。
江介盛文儒，錯落懸眼前。王（義門）梁（公約）搴荃蘭，二方醉簡篇。（地山、澤山兄弟。）屠生（敬山）揚妙音，臨流奏湘絃。袁宏（淡生）久死去，坐想神骨妍。君盡狎數子，若海納衆川。猥逐頦唾餘，肝膈寄一宣。我實怯大敵，伏欲倒麾旃。兹事在天壤，細碎未足賢。草棘躍鳴蟲，苟爲夔蚿憐。知新耀聖文，派別導源泉。非君起治之，詎易口耳傳。

雨晴偶書
蹄齧纔閒轅下駒，低昂晴色爛梅株。千枝細鳥韻簧笛，長晝移來娛老夫。

放晴又雨作
喧風欲起牆頭鵲，暗雨又隨門外驢。留與吳儂在春夢，驚寒說暖不關渠。

曾郎中酒集河舫
郎中挾春氣，與客上晴舟。波暖魚兒亂，風長雁影收。酒人哀樂慣，山色淺深求。呼出青天月，爲歌水調頭。

秦淮酒坐遇北妓按歌有京師之聲感賦
板舸燒燈潮水平，風迴歌吹散春城。爲誰中酒傷情甚，飄入霓裳擫笛聲。
依稀北亂滿胡塵，鶯燕驚飛照海濱。今夕琵琶如飯甑，江湖看作太平人。

於水閣歌席逢程子大太守驚喜有作
冷雨斜風水上臺，看看絃板鬧如雷。坐間薌澤春微動，燈下頭顱子竟來。飲食賤儒餘自喜，死生今日欲憐才。提攜官興兼詩債，一片秦淮笑酒杯。

二月三日顧石公招飲龍蟠里
晴鳩呼影雁橫翎，已有羣山爲我青。水竹四圍寒酒氣，歌呼萬象護茅亭。詩人老去飯仍熟，海客經過意共冥。（時鄭蘇堪、陶榘林皆自上海至。）待飽風光一尊盡，梅梢柳下數春星。

月夜江行抵南昌
初了一春雨，晴江上夜舟。岸迴花氣接，網卧月痕秋。夢枕年年浪，鄉音處處謳。飄燈靜城堞，殘吹已飛愁。

由章江門渡江入西山
晦雨淹江湖，快晴脫陷穽。委楫就籃轝，醉眼始一聘。春氣襲四維，槎蘗換明靚。糝紅綴衆綠，桃柳千村映。野水亂無次，隴陌浩已併。艇子儼浮巵，飄危此寄命。稍入岡紛披，轉瞥影寥夐。西山端向人，芒寒而色正。煙翠從擺落，沁染肝膈淨。晨昏懸雛心，但有涕交迸。百年依松楸，老死孰使令。襜隙偷自娛，照耀巖岫盛。崝廬在其下，還我麋鹿性。

清明日墓上
看盡岡原枯草新，紙灰澆酒四無鄰。雜花時節春風滿，重到孤兒是路人。
繞郭雛烏亦自還，穿林驚雉更相攀。年年窺我鬢絲白，無數墳頭夕照山。

崝廬樓望
小立青蒼滿，春陰更一鄉。雉翻山自合，蛇出瘴能香。野哭銜杯見，簷題照鬢涼。穿栽分手迹，桃竹爾成行。

廬夜對德基族弟
五年終見汝，生死一崝廬。往事堂堂在，荒山莽莽餘。飄零此何世，飢飽可關渠。猶說持門户，孤燈落淚初。

崝廬雨夜
微陰吹作千山雨，仍到殘宵捉肘時。繞屋蛙聲小燈穗，書窗蟲篆亂花枝。夢邊宇宙能添我，物外謳吟更有誰。坐待村舂破荒寂，魂翻眼倒此孤兒。

雨中望西山
山中雨又雷，草樹盡披靡。起視嵐氣深，屋角改蒼紫。西山隱天表，恍裹百重紙。飛光接微茫，走勢失迤邐。金蛇掣雲海，蛟螭角嶷嶷。騰踔攫虎豹，萬怪在其裏。亦有列仙人，冠帔跨騄駬。擁簇千芙蓉，儀衛鵠而竢。貝闕陵虹梁，環瀉銀河水。的礫閃低昂，浩漫斷涯涘。凝眼眩揣摹，掬涕一洒此。魂氣際天地，取鬬峰巒詭。會見長風噓，探彼以忘死。

雨晴看廬後桃花
幾株吐盡空山色，秀竹初松掩映之。惹向樓頭問晴雨，暖蜂圍酒獨來時。

題朱文公題字石刻（并序）
光緒初，揚州土人掘地得石刻一，中爲擘窠書曰「容膝」，末贅晦翁，蓋朱子筆也。其鄉李氏予攜以貽先侍郎，崝廬落成，遂嵌諸壁。且謂容膝二文與廬同趣，有符宿讖，方欲紀其緣起，稍徵跋詠，遽不及待。哀感有作。
淵明斷句紫陽碑，江海將攜聽客爲。七百年來幾陵谷，兩三椽與照蛟螭。竟符宿讖摩挲地，獨記行吟慘澹時。後死爭能共胸肊，緜緜神理孰成虧。

崝廬坐雨寄懷城中樂羣學舍熊季廉蔡公湛
兩生奪席道能肥，言志雍容鼓瑟希。漸欲從周依魯叟，（季廉學派不倚盧騷、孟德斯鳩諸說。）未妨解老有韓非。（公湛讀《老子》有新著。）蟲天誰覺雌雄在，鯨海剛成痛哭歸。（謂季廉猶子慕蘧返自日本。）霧雨沈冥伏巖谷，酒懷閱世益孤微。

別西山取途四十里至省會作
陰風獵岡叢，游子撇然逝。回指寸寸草，熒我來時淚。顛倒向遼途，塍隴紛鱗次。氛霧映晨色，籬花醒孤寐。犬吠原上村，浹洽松竹氣。四山會雷雨，春漲浩莫制。木杪明波瀾，坐損耕稼利。溝防事甚大，明農儻爲計。十里怯泥潦，僕吁困顛躓。野航呼使前，行李得小憩。放溜疾鳧鷖，撫此茫茫地。飛雲逼高桅，一縱江湖思。須臾見城闕，晴光散笳吹。飄颺鬢絲白，拂繞萬重翠。定諗蒼髯丞，銜觴遲客至。（謂署新建丞陳窳庵。）

楊叔玫大令酒集東湖席公祠客有朱生縱談哲理一座盡傾賦以志別
惠施能事鳴堅白，攜就湖樓倒此觴。萬古神思與開闔，一時豪彥各低昂。吹噓花氣欲成雨，明滅鷗羣還隔牆。白眼看天余徑去，西山影裏鬢蒼浪。

九江夜泊
電火燒江雷破山，毒龍噴沫滿人寰。孤舟一夜欲飛去，合眼捫天祇自閒。

雨中過安慶有懷姚叔節
斬新春樹鷺邊城，千里寒江澀不晴。中國少年姚叔子，爲誰費盡短燈檠。

贈日本畫土山本梅涯
田能今尾東瀛秀，（田能直入、今尾景年爲日本南宗寫生兩畫家。）又見梅涯老畫師。劍底四州供點綴，尊前萬象與迷離。傳神阿堵定何物，倒景滄溟照所悲。漫寫江南金粉地，歌船還許片鷗窺。

抵九江雨訪壺天遯叟值實甫於次日赴右江道任話別還宿江樓
閱世成戲游，轟江警孤客。捨舟飛雨高，遂造隱淪宅。城東水木地，雲氣自然白。到門繞千畦，未覺鐘梵隔。玉色壺天翁，履道無轍迹。翁獨在世間，有涕念夙昔。文度功名手，膝上劇可惜。縱去投炎荒，萬里看羽翮。還緩須臾去，婉孌映戶闃。白頭父子間，使我久怵惕。平生所語事，鬱鬱在肝膈。庭鴉不留人，杯酒堅自擲。江樓曉燈燼，波濤向空碧。

閏五月十八日入西山謁墓抵崝廬宿
百日迷重至，山風寫汝悲。飄危成獨老，呼籲竟何爲。草木扶天色，巒阿定雨絲。更堪孤榻夜，燈火數兒時。

崝廬樓夜
獨夜川原數過鴻，闌干呼月萬山東。爐煙自亂蓬蒿氣，鬢影初橫禾黍風。誓墓羲之聊復爾，買山巢父欲誰同。癡兒謬託桑榆計，種樹書成酒椀空。

崝廬牆側有蜀葵數株戲賦
雛姝三兩倚牆隅，背日籠煙也自殊。卻憶江南蔓生處，有人夜斸付騎奴。
抱冰居士今迂叟，更表茲花費製裁。（抱冰尚書極賞蜀葵，官廨隙地列植殆徧，曾賦《蜀葵篇》，自云表微本司馬迂叟之旨，以迂叟亦嘗有詩贊蜀葵也。）校士錄成俄約廢，九門應許徧看來。（尚書方留京師，校閱經濟特科試卷及議俄約。）

龍蟠里讌集次李薌垣藩使賦別韻
火雲幻挾睡驪蟠，儘有林巒挂屋端。勝日偶邀車騎過，他年傳作畫圖看。古今人物容相及，桃李光陰惜已殘。巖穴民依視此酒，漫云吾道屬艱難。

掃葉樓會餞薌垣藩使二兄解官去江南
盤拏磴道翠嵐空，飄袂涼迴萬木風。觴詠流連動高閣，江山依舊擁羣公。蔽虧晴雨都成幻，俯仰襟情了不同。要識安危繫憂樂，闌干憑記夕陽紅。
使君於我忘年友，回首功名杯酒間。正有江湖共饑渴，卻煩父老苦追攀。亘天虹氣那可掃，挂樹蟬聲相與閒。探壑看雲留一笑，行吟余亦鬢毛斑。

題夏伏雛燕北紀難圖冊
古來未有拳民亂，一幅四洲兒戲圖。歷劫少年還好事，炎晝將攜驚老夫。
而翁中酒仰天時，數說崩離世未知。四百兆人原禍始，淚看成海夢成絲。

次韻答奭召南觀察見贈
一舸江湖各自還，（謂近日君自漢口、余自南昌返金陵。）每依晴郭照塵顏。軒眉風日門前馱，合眼松楸夢裏山。玉匣新吟微有異，金鑾密記莫教刪。煎茶忍話神州事，且放孤雲屋角閒。

贈敬安上人選天童
汝來亦無事，兩眼看閒人。了了廿年在，駸駸萬態新。袈裟帶海氣，吟嘯接花晨。奪我秦淮月，歸防猿鶴嗔。

滬上味蒓園晚坐時爲七夕
迴廊繞盡馬蹄聲，茗坐看人若有情。淺草棲香鶯館在，靈風引佩鵲橋成。一家四海餘閑地，隔世孤吟見此傖。（不到此園已七年。）且趁殘陽數飛蝶，亂雲檻外正縱橫。

喜鄭蘇龕遷四品卿沈愛滄除順天府尹遂有此句
酒邊餘二子，江海震驚之。各有攀天夢，寧爲此世知。洶洶安所定，耿耿果能奇。士氣支天地，吾言未敢私。

雨夜攜客就小舫取酒盡醉作
溪漲飄歌盡，船燈聽雨來。秋吟滿隄葉，坐擁半城雷。時節魚初美，江湖意可哀。殘鐘一看客，始覺負深杯。

園居對雨
獨酌不成醉，翛然軒館涼。池荷洗朝雨，檐葉動秋香。意起無窮世，笑尋何有鄉。啼螿堪溷我，切切近胡牀。

鑑園集餞沈京兆
山氣隆隆合，溪流宛宛過。晴樓澹榆竹，秋佩照藤蘿。深念傳杯靜，微陽拂袂多。此行關國論，應解憶巖阿。

次韻答黃小魯觀察見贈三首
別髯逾一歲，祇如隔旦暮。依然蛛絲窗，茶鼎藥爐駐。抵几攄衷曲，持之或有故。窮老盡氣力，笑致悠悠譽。孰憐躭榮華，轉以廢百務。聖文見道真，塗澤乃皮傅。髯傳濂學說，寧無爲此懼。方今六合外，未可尋常諭。主義侈帝國，人權擬天賦。懵騰杯酒間，姑就哦斷句。沈沈萬鼓亂，渺渺寸心赴。江南黃篾舫，幸髯有所遇。
晴雲燭天墟，倏忽江海暮。髯來貌枯禪，恍挾飛鍚駐。挂眼閱大千，洶洶正多故。吾亦遯物外，誰毀而誰譽。往者萬機張，日開物成務。慷慨慕祖生，痛哭追賈傅。輾轉爭覆轍，徒令飽憂懼。陸沈事益亟，口舌欲何諭。獨嗟活國手，齷齪使治賦。種桑長江邊，坐感淵明句。猿鶴久招人，掉頭且相赴。髯終訪西山，霧豹遂奇遇。
園林滿秋光，萬鴉使之暮。荷香入柳氣，氤氳四廊駐。與髯坐無事，百慮倏成故。託茲金石好，任彼竹帛譽。世久去黃虞，道寧稱卞務。頗欲匡謬俗，奈一齊人傅。舉目患氣盈，銷骨流言懼。天人優劣場，淵衷已孤諭。讚屈遠游篇，續馮顯志賦。顛倒探混茫，風煙照新句。吾衰抱蠧籍，精亡願空赴。信髯固絕倫，區區嗤晚遇。

用前韻寄懷薌垣布政二兄同小魯作
憶爲金焦游，乘興不知暮。數點夕陽山，遂共啼烏駐。江聲蕩鐘鼓，形便驚非故。猥依鐵甕完，疇擅玉帶譽。明公起邦特，袞服經世務。初戒南紀防，遽引東山傅。橫流莽滔天，獨立屹不懼。郯越恣奇賞，微許樵牧諭。臨水想移尊，登高況能賦。天命承几杖，漫傷思子句。至人遣哀樂，道定情始赴。還期莊惠間，得適濠梁遇。

雨集淮舫小魯感憤有作次韻調之并示同坐諸子
秦淮誰不愛，矧足娛衰暮。驟雨亂秋晴，酒舫未移駐。扶攜東南朋，狎謔得親故。娉婷映歌席，幾輩冠時譽。一笑等媸妍，措大何所務。擊節謳承平，孰爲伊與傅。爭及行樂時，得無胥溺懼。髯獨抱深感，聒使兒女諭。賸解後庭花，且就閑情賦。歲月憶江南，都成斷腸句。煙飇慘澹合，琶板絡繹赴。六代萬燈前，醉誇雙槳遇。

次韻寄叔澥
叔澥走京師，蹴踏九衢暮。喘汗忽不樂，忍傍轅駒駐。去來疾風雨，誰解接淅故。入彀盡英雄，踟躇竊盛譽。一棹江海間，揮袂謝塵務。縱酒過狂生，掃門看黥傅。萬方聲颯沓，寤寐噬臍懼。雅廢賊民興，詎可文告諭。傳來詠懷作，如誦蘭陵賦。發蒙砭膏肓，世儒無此句。側聞邊燧急，奮欲挾策赴。士爲知己死，庶幾雲龍遇。

重九放晴擬與小魯爲登高之會不果戲次其韻
髯來亦何爲，癡吟晨至暮。鍾阜翠微亭，未肯攜屐駐。況當暄日皎，燕鴻翔故故。峰頭作重九，自昔飽稱譽。髯笑但掉頭，臣誠不知務。詩法研涪翁，書勢臨鍾傅。欠伸呵屋梁，微令饑鼠懼。客復貿貿來，侈口從諷諭。閉門可造車，據梧曷獻賦。跼促異所聞，端痛茱萸句。江城催木葉，燈畔寒碪赴。飲酒讀離騷，意與古人遇。

九日謝客獨與小魯割烹會食伯弢枉詩見嘲次韻戲答二首
九日花晴風欲高，閉門說食便能豪。肥牛嫩鴨隨時價，走馬騎驢看汝曹。北極樓臺懸淚眼，東關歌吹護翎毛。莫嘲老去疲腰腳，還解提壺注諾臯。
銳也身無六尺高，自家痛癢仗誰搔。補官未合八成例，負博猶堪一戰鏖。旛纛轅門鷹爪下，風埃吟榻蟹螯操。人才堆眼荒城大，坐待繁霜點鬢毛。

贈別小魯還武昌
髯至寒蟲戀苦吟，壁燈縮手坐深沈。乍能吐臆參時變，稍恐隨緣損道心。歸去江湖殘淚在，低昂親舊濁醪尋。徉狂如問匡廬隱，飛盡千巖瀑布音。

園館夜集聞俄羅斯日本戰事甚亟感賦用前韻
三兩儒冠賸醉吟，起巡秋館漏沈沈。烽煙遽有窮邊警，奴虜難爲此夜心。鷸蚌傍觀安可幸，豕蛇荐食自相尋。苞桑磐石憑誰計，獨倚殘枝聽鷇音。

淮舫玩月次伯弢韻時袁編修嘉穀同游
一片淮流匹練光，垂楊初秃葦初霜。龜魚依棹潑明月，烏鵲投枝飄夕涼。邀笛胡牀還自賞，閱人疏鬢漸成蒼。聞歌煮茗兼哀樂，贏得江南是故鄉。（謂袁舊籍江南，今以雲南庶吉士試經濟特科第一，改官編修。）

十六夜水榭宴集次前韻
月上簾櫳瓔珞光，憑欄十里水如霜。都成意氣當筵盡，坐戲蘭苕照睡涼。波外歌喉尋繚繞，燈前山色界青蒼。柳絲莫放邊愁入，準傍鴉窠作醉鄉。

林訪西觀察夜集秦淮酒舍用前韻賦呈一首
幅巾據席倒波光，豐頰飄髯兩鬢霜。盛世公孫成老輩，初宵煙雨動微涼。舉肥許有人倫鑒，（坐客頗談相人術。）倚醉遙驚海氣蒼。檻外疏燈留一舸，爲公指點白鷗鄉。

聞熊季廉於江西鄉試榜列第一因賦
灰死文章萬劫塵，幾憑歸夢數飄茵。南州冠冕真餘汝，孤榻欷歔若有人。誰使英雄還入彀，欲移瀛海與垂綸。鯤鵬斥鷃同天壤，龍性私憐故未馴。

訪西觀察次韻見詒復和酬之
琢句騰爲干鏌光，低昂取醉撥糖霜。魂乾蠧籍孤檠告，愁盪蟬音萬葉涼。坐覺風雷增洶洶，獨支皮骨向蒼蒼。吟邊閒卻功名手，畏壘依稀更有鄉。

酒集園亭次前韻
篩廊晴影敗荷光，池上尊罍點點霜。解佩俊游渾漫與，切雲孤吹已飛涼。十年國事悲歌盡，數尺牆枝夕靄蒼。還共月明動羈思，雁聲長在釣游鄉。

抵南昌館夜有作用王夢湘太守秋闈聯詠韻
我來祗有萬鴉飛，煙冷江城雨打扉。殘夜低徊計安出，舊鄉臨睨意多違。霜天影入鶬鵝亂，茶鼎聲兼螿蚓微。自笑老懷餘一擲，醉醒丹素更誰非。

過趙伯臧太守從之乞畫輒獻長句
海角飄燈失歲年，婆娑老守亦華顛。勝流暫遣驚三絕，（謂又得子培、夢湘兩太守。）久宦寧論值一錢。原本山川聊自寫，邈緜神旨欲誰傳。憑看水石開秋晚，哀我爲添負郭田。

贈別吳炯齋學使去江西還朝二首
故國蘭叢秀可扶，得君滋溉掃榛蕪。三年擁傳風光曉，九變尋源寤寐孤。會有大雲起膚寸，滿聞餘響散江湖。殘陽爲寫蒼茫意，延頸迴眸一歎吁。
侯官弟子眼中人，（謂熊君元鍔。）囊括羣流嚮道真。自挈驪珠映滄海，勞看鵬背亘天津。菁莪養士寧無謂，縫掖匡時恐未倫。早晚鳴鸞移仗罷，可忘章貢水如鱗。

題贈沈子培太守
初臥股肱郡，還憐當代儒。采風心怵惕，去國夢模糊。雁度邊聲切，雞鳴士氣孤。扶襟照巖穴，元化在斟濡。
蓋公爲上客，（桐城蕭先生穆方留宿郡齋。）道論副淵謀。播盪詩書氣，雍容士女謳。白蘇餘故事，（君議領濬東湖，如白、蘇之在杭州。）郊島極幽憂。何日尋江閣，擎杯接片鷗。

入西山崝廬次韻酬夢湘枉贈二首
瞇眼西山風葉飛，依依貓犬認柴扉。百年歌哭敝廬在，一徑松楸殘夢違。樵牧晚穿雲氣暗，江城隱吐月痕微。人生隨意尋邱壠，從悟羲之誓墓非。
孺子亭邊白雁飛，适憐把卷闔雙扉。抱關錄錄吟仍健，攬轡茫茫願已違。儘覺鯨波掀海立，獨看蟲篆映燈微。山中酒熟黃雞賤，漫向旁人說昨非。

以西山赤色稻餉子培太守媵以此詩
南昌老守墨者儒，手鈐牘尾腹詩書。旦暮趨謁喘廣衢，歸來仰屋捋髭須。一昔過公退食餘，飣盤凍筍佐提壺。政經縝密酌謠俗，旁辨物產登上腴。屈指輭粇觀音仙，肌膚凝雪堆明珠。達官貴游競一飽，希價責取供行廚。公笑掉頭未渠許，久羈朝列嗜好殊。太倉陳粟慣腸胃，反棄精鑿珍䅳稃。吁公儒素繕性命，土人誇客徒區區。去臥西山亦何有，日飯瓦盆漉瓿甊。赤稻苦糲元氣厚，顆粒硃砂脫杵臼。捆載餉公强五斗，京國風味儻在口。助公作健負腹否，況乃東湖落公手。穿下埤高刮淤垢，千夫邪許走黃耈。公且加餐利永久，賀成更致輭腳酒。

次韻寄答夏劍丞太守海門榷所
勞勞津邏溷公爲，海轉江迥共此悲。飄日客愁鷗自亂，干雲兵氣雁先知。重尋父老牽裾地，贏得湖山中酒時。聊欲十年期樹木，橐駞故技有餘思。

距崝廬十牛鳴爲邠峴卜葬所往觀感題
門前小山蛇蜿蜒，裊裊佳氣翻雲煙。抗手四野草木靜，記取枯樹留牛眠。平生親知汝又死，地坼天荒欲何俟。明年歸骨逢太平，哭酹江南一杯水。

樓望
嫋嫋高雲過雁殘，滿樓山色酒杯寒。牆西合抱數紅樹，賸倚斜陽帶淚看。

讀侯官嚴復氏所譯英儒穆勒約翰羣己權界論偶題
自有天地初，莽莽靈頑界。既久挺人羣，萬治孕變怪。聖哲亦何爲，扶生掖凋瘵。其義彌亭毒，日震聾與聵。吾國奮三古，綱紀匪狡獪。侵尋狃糟粕，滋覺世議隘。夭閼縛制之，視息偷以憊。卓彼穆勒說，傾海挈衆派。砭懦而發蒙，爲我斧天械。又無過物憂，繩矩極顯戒。萌芽新道德，取足持善敗。復也雄於文，百幽竭一嘬。揚爲皦日光，吐此大塊噫。玄思控孤誼，餘痛託紹介。挑燈幾摩挲，起死償夙快。

題張季直東游日記後
吳先叢錄耀寰區，又見東游鬨此儒。莽蕩襟期依海若，鉤探治要應時須。咄嗟興國寧容喙，層累爲功在舉隅。歸語士夫專二策，（君以教、育實業二者爲主義。）天風飄盡淚痕無。

寄公湛
風軒疲一見，微惜病中身。俊賞搖搖盡，邊愁蕩蕩新。萬端無可說，孤唱爾何人。大事殘燈下，冥茫覿妙因。

長至墓下作
衰草延晴照，深松蓄亂飇。千山寒自獻，孤鬢暝相搖。驚耗排天入，（時得各國協議警報。）奇哀迸酒澆。沈泉定張目，雲葉答蕭蕭。

十一月十四夜發南昌月江舟行
晨席張大談，夜城曳微醉。負手江茫茫，一片鷗鳧地。
露氣如微蟲，波勢如臥牛。明月如繭素，裹我江上舟。
子安乘興處，牧之懷舊情。西山壓夢破，微憐篙櫓聲。
一笑對千渦，細鱗銜月去。指點白沙灣，夢痕所挂樹。

阻風雞籠山次答小魯見寄韻
咫尺城闉隔醉吟，風飛沙暗萬烏沈。半生孤棹去來處，一夜荒江輾轉心。殘世聲名堪老醜，寤歌徒侶可追尋。頽陽不管魚蝦市，臥聽春天澎湃音。
初聞西笑變南吟，（時君將赴官陝西。）江漢鷗翔河鯉沈。爲抱陳編演濂學，莫忘輓輅卜天心。虎牙四海輝輝見，駿骨千金黯黯尋。漫擲丸泥塞函谷，漢京鐘鼓有遺音。

舟夜感賦
吼浪風猶滿，移檠意有初。將攜十年涙，狼藉半船書。衆醉爲何世，天亡欲到余。飄魂亂呼雁，江色夜吹噓。

雞籠山舟上寄謝熊六文叔惠南豐橘
南豐號壯縣，產橘世罕覯。別種自流遺，落實美氣候。脆瓣緣素絡，薄膚隱黃皺。圜握靈蛇珠，細玩怖鴿鷇。表裹淨渣滓，甘芳沁營腠。弟蓄新會橙，奴視洞庭柚。磊磊聯瓔珞，爛爛堆錦繡。其鄉吳太史，（謂吳編修嘉賓。）游讌江南舊。量致毅勇侯，歲歲起爲壽。讚歎設九賓，名品歸領袖。朅來苦津邏，苛稅懲偷漏。負販頗裹足，攙雜摘近囿。熊侯省征裝，選購盡妙秀。滿載輕江湖，快啖羅左右。三日遮昏飇，負舟游羿彀。覉孤念家國，悲惱互奔湊。豺虎據門堂，龍蛇攪合宙。裂土評分瓜，巨禍又誰救。憤腸張燥吻，探首覬放溜。從容嚥瓊漿，恍惚飲醕酎。寃魄溷囚拘，俄頃荷赦宥。嘉惠焉可忘，竊比封君富。平生耽異味，親友亦樂就。土物薦晶盤，跳踉到童幼。還持誘垂涎，邦寶訝天授。

泊王家渡
五日舟移三十里，放歌縱酒笑誰同。江頭惡浪猶能舞，篷背寒雲自作叢。恕我窺探雞犬岸，關人寤寐馬牛風。喧喧千舸開網令，（每歲冬，始大集漁舟，設網捕魚，曰「開缳」。縣官徵其稅，著爲令。）何處苔磯立釣翁。

在南昌得閨人書病小瘥已能日爲我錄近詩二紙舟窗悄憶率爾題句
書來未肯念淹留，祗剔殘釭照亂愁。卻笑尋常仰天語，累卿扶病寫蠅頭。

題寄南昌二女士
康愛德
親受仙人海上方，探囊起死自堂堂。更煩煮盡西江水，滴入雛鬟愛國腸。
周衍巽
日手東西新譯編，鸞姿虎氣鏡臺前。家庭教育談何善，頓喜萌芽到女權。

舟去王家渡十里許風厲仍泊書以寄興
陶潛淹規林，韓愈羈鹿角。攀望過千戟，阻風事如昨。兩公鸞鳳人，江湖伏寂寞。而我比螾蛭，倍怵波浪惡。起念帆櫓制，尺寸遭天縛。今代汽船興，訝亦格沙礫。（入冬水涸，汽船僅抵吳城，去省會百餘里。）往歲設機具，下上營疏鑿。茫昧爽成功，劃隔百重幙。又議敷鐵軌，橫縱貫閩鄂。假道潯陽岸，不值短夢覺。此實便且利，運載益有託。煩費孰訾省，甘爲衆口鑠。生命懸穹冥，人事遂乖錯。我忝鄉井役，束手視民瘼。鈍躓坐自窮，分當困尺蠖。連朝飇愈厲，掀瀾肆賊虐。高鴻鎩其羽，魚鼈怕藏壑。虀鹽既乏空，乾臠掃如掠。頗買縮項鯿，飣盤佐藜藿。髮亂不得梳，面垢聽交謔。跼蹐冷篷底，奚以豁腰腳。紛紛探篋籍，顛倒嘬糟粕。神意頑不舉，萬古莽蕭索。船燭煽殘燄，綽約控寥廓。猛出天地間，倏隨煙霧落。樓闕明竹叢，水石挺梅萼。宛彼窈窕姿，聯翩擁吟酌。雜佩臨參差，妙襟緬闊畧。涕笑拱揖之，拊枕增怪愕。安能置爾前，一附東西鵲。

過樵舍
老我江湖何所悲，巨緡東釣恐無期。一年六度過樵舍，微許沙頭鷗鷺知。

吳城作
千搖萬兀落吳城，把酒呼魚轉自驚。聊信風痕飄獨夢，不成雪意放微晴。一隅都市沿衰耗，百戰戈船送老成。曾寫望湖亭上語，祇今哀雁暮縱橫。

詠篷底蜘蛛
篷底蜘蛛意絕癡，緣篙偎槳已多時。也知滿腹槎枒甚，晚向風江挂一絲。

於吳城下三十里曰朱溪乘汽船渡湖
尻輪滅景萬靈呼，雁鶩山川挂眼無。肯向神君乞如願，浮杯祇乞縮江湖。
風靜雲晴五老峰，氤氳貪看舊時容。褊心又恨舟如箭，枉想松蘿暗萬重。

泊九江懷煙水亭舊游
故人頗與縱游處，（往歲屢與易實甫同游。）野飯僧牀忘歲年。冷月自浸一湖水，孤尊空到九江船。生事齷齪那復道，陳迹俯仰還可憐。巉巉廬峰插雙眼，伴取鸕鹚照槳眠。

九江舟夜寫書遣使詣永州問席氏女弟病狀惘惘有作
汝有三年病，吾羈一息身。呼天餘骨肉，入夢益酸辛。世隘窮終敵，江迷憶未真。九原憐護意，顛倒竟何陳。

登大通汽船未發客傭言都昌詩人李秀峰客死海上悼以一詩
秀峰哦詩浩千萬，泥礫颯沓奔河漳。去爲小吏踣倔强，晚耽神仙攀渺茫。鄉國此士憨可取，羈旅遂死吁誰傷。平生臭味放蠻海，（君與易實甫同篤嗜扶鸞術，實甫今官右江道。）魂魄依之烽燧長。

江上雜詩
玲瓏曉日鏡屏光，山色千層自繞廊。劇有客愁涴江水，西風橫雁亂鷗翔。
坐上花枝照逝波，海西卉木共婆娑。軒眉籠眼關哀樂，蒼紫低昂奈汝何。（船廳列紅梅、茶花及泰西椶柏之屬。）
嬝嬝亭亭絕代人，冰肌玉骨立千春。彭郎奪得專佳話，祗倚催妝句句新。（小姑山。昔年攻復九江諸郡縣，楊公岳斌功最多，自彭公玉麟有「彭郎奪得小姑回」之句，世遂專以推彭，而楊公亦嘗笑語人曰：「雪琴解賦詩，因得獨專其名。」）
跗萼葳蕤爛紫芽，仙靈擲果種朝霞。可憐縹緲江山上，使我含情不憶家。（九華山。）
藹藹東南一都會，金銀樓觀壓山川。歲時四海騰豐穰，別有傷心問米船。（蕪湖爲米商所集。）
殘年飽飯了無慙，叨許嵇康七不堪。留得神州歌哭地，一竿吾欲老江南。

和肯堂雪夜之作
偪仄江南無可語，祇餘殘淚灑殘年。（由南昌返金陵，便得席氏女弟凶問。）況當夜雪園亭畔，更覓吟魂几榻前。萬古酒杯猶照世，兩人鬢影自搖天。癡兒未解寒燈事，任咤尖叉合比肩。

肯堂有感憤題金陵詩次其韻
笑啼自昔成千劫，性命於今值一豪。猶許區區豁雙眼，雪泥沒踝酒旗高。
我還又到興亡地，微覺孤檠擁萬鍾。蟻視玄黃參一解，梨洲而外祗而農。

閱邸鈔前安徽青陽知縣湯壽潛著賞道銜署理兩淮鹽運使湯本故人也驚喜有作
湯子聲名久，爲儒肯自憐。飛書萬行淚，卻聘五湖船。歲晚看人怯，時危覺汝賢。稍關朝野事，瞠視轉茫然。

雪夜再和肯堂兼感近事
拂衣世上百十事，放艇江南三四年。幾共子吟狂雪外，獨看誰臥短檠前。傾杯自照尾閭海，呵壁都成鱗甲天。莫便欷歔對檐樹，明朝飢鵲噪隨肩。

公約酬范大詩甚美因依韻奉貽
四象橋邊梁處士，劇哦妙句照杯清。沈冥梧几欲頭白，突兀儒冠爲眼明。被酒向人成氣象，籠燈過我見生平。門前帶水抑何戀，和汝書聲遙夜鳴。

朱鞠尊觀察出示東游閱操日記讀訖感題
吳張游記爬搜盡，別撫新編微尚存。三島旌旗照蒼莽，卅年子女見根原。銅山煮海魚龍沸，鐵騎摩天虎豹喧。强取禁方泣相視，國人儻解太和魂。

立春夕對月
鴉銜缺月在檐端，醜石疏枝負手看。漫向今宵數城柝，微風吹酒是春寒。

次韻答季祠見贈二首
西方彼美人如玉，環海羣雄像鑄銅。古事今情滿孤抱，天涯歲暮共悲風。阽危國勢遂至此，浩蕩心源焉所窮。枯几秃豪君莫笑，夢回負盡蠟燈紅。
鬢髮雪霜面河縐，朝朝醜對鏡奩銅。何如居士半畝宅，消受伽黎一臂風。門外煙埃自開闔，枕中鴻寶許研窮。醕醪抱膝入勝地，看取磁盆梅蕊紅。

戲次前韻示季祠
年少賈生何謾誕，垂涎萬物以爲銅。即今橐籥病元氣，虛對游絲轉相風。蟣蝨處褌偷自活，鯤鵬振海與無窮。想公破睡駱駝坐，時睨長虹貫酒紅。

魏蕃室觀察過談次前韻感貽
已憐血化千年碧，初看腰懸三尺銅。一出國門迷死所，重尋江介數家風。雷霆戰鬬天將壓，桑土綢繆計欲窮。賴有歲寒好兄弟，（謂阿兄季祠。）銜觴深念撥鑪紅。

寓興五次前韻
半壁江山依皂蓋，一時人物躍精銅。折衝竟乞花門將，填撫還高玉麈風。自昔石頭從席卷，誰能匕首竢圖窮。癡兒謬信龍蛇讖，泣對倭刀血染紅。

劉聚卿觀察屬題晉義熙銅鼓搨本傳爲虞舜廟祭器有阮文達題字
蠻製流遺貴，經儒識別真。雪燈一披映，今昔入悲辛。虞廟愁雲滅，瀛寰戰鼓新。迴眸萬靈伏，憐爾義熙人。

大風起池水盡飛園居坐對悄然增感
醞釀爲淫氣，掀轟趁亂舂。誰移大塊噫，掃盪到予胸。雲壞鷹鸇疾，枝危烏鵲慵。獨憐一池水，呼吸動潛龍。

近感六次前韻
逐臣吟付汕頭舶，（黃公度京卿由汕頭轉寄近詩。）歸使魂依足尾銅。（朱鞠尊觀察奉使日本閱操，歸述足尾銅卝甚悉。）抑塞襟期問杯酒，蕭疏鬢影散檐風。恩仇新舊仍千變，合從連衡已兩窮。孤注不成成局外，（朝議俄日戰事，中國爲局外中立。）可憐猶睨擲盧紅。

小除後二日聞俄日海戰已成作
萬怪浮鯨鰐，千門共虎狼。早成鼾臥榻，彌恐禍蕭牆。舉國死灰色，流言縮地方。終教持鷸蚌，淚海一迴望。

後園茅葦鋤除盡遽得曠地數畝晚步其間吟二絕
雪壓霜乾茅葦空，頓驚大陸闢鴻濛。日沈細步啼鴉去，酒袂孤翻河漢風。
兒童覬作拋毬廠，厮養貪連種菜園。留興老夫候明月，累唏歌嘯了無痕。

過季祠
日暖街頭鵝鴨喧，幅巾尋子欲忘言。追逋饋歲游塵外，手疊叢殘獨閉門。
已解螺師吞大象，還迷蛛網挂游蜂。道人說法諸天現，狡獪都過自在胸。（君好佛，故云。）

除夕二首
裹飯無長計，噤吟盡歲時。蛟蛇方鬬穴，鷃鵲且依枝。園石滋苔印，街燈眩雨旗。江城吾徑醉，偃蹇仰天奇。
妹化蒼梧野，兒遮富士峰。穿雲魂自去，對燭涕無從。酒氣冥冥合，鑪熏曖曖供。殘宵開運會，欹枕聽鳴鐘。

元日放晴季祠伯純見過（以下甲辰）（一九〇四）
晴風吹雨色，佳趣在園林。柳蕊春相動，篁叢曉自吟。海雲兵氣落，人世酒杯深。二子游方外，形骸肯見尋。

感春五首
蟄居環四維，橈桃襲春氣。帷榻瞥幽幽，萬象狡焉肆。好鳥低昂鳴，秃條引柔翠。暄寒坼穹極，謷哉造化意。齷齪不訾軀，皮骨此焉置。駕鼇眩地坼，煮龍駭海沸。丁子雞三足，何者爲吾類。一縱無翼飛，點滴牛山淚。十日射九垓，震蕩以失次。反鑰塞其扃，拘拘覬文字。得喪鑪捶間，嗟爾挈瓶智。
雜置王霸書，其言綜治亂。慷慨一時畫，指列亦璀璨。世運疾雷風，幻轉無數算。冥冥千歲事，孰敢恣臆斷。況當所遭值，文野互持半。垂示不過物，道若就羈絆。又若行執燭，迎距光影判。倍譎勢使然，安能久把玩。巍巍孔尼聖，人類信弗叛。劫爲萬世師，名實反乖謾。起孔在今兹，舊說且點竄。摭彼體合論，差協時中贊。吾欲衷百家，一以公例貫。與之無町畦，萬派益輸灌。
國民如散沙，披離數千歲。近儒合羣說，曉曉强置喙。日責愛國心，反脣笑以鼻。疴癢本非我，我愛焉所寄。生今探道本，亦可決向避。天地有與立，綢繆非細事。吾尤痛民德，繁然滋朋僞。東掖躓於西，寧獨窒厥智。環球懸宗教，始賴繕萬類。厮養煬竈間，上帝臨無貳。俗化得基礎，然後圖明備。嗟我號傳孔，梓潼雜兒戲。回釋既浮剽，耶和益相懟。嚮見龍川翁，組織別樹幟。謬欲昌其說，用廣師儒治。惜哉畏彈射，又倚厭世義。徒黨散四方，杳茫竟誰嗣。
咄嗟渤海戰，樓檣湧山嶽。長鯨掉巨蛟，咋死落牙角。騰挾三島銳，其勢疾飛雹。立國何小大，呼吸見强弱。稍震邦人魂，酣夢徐徐覺。方今鏖羣雄，萬鈞操牡鑰。之死而之生，妙巧詎苟託。醉飽視息地，一吷飇掃籜。奮起刀俎間，大勇藏民瘼。茲事動鬼神，躍與淚血薄。一士滄瀛歸，蒼黃發裝橐。攜取太和魂，佐以萬金藥。日舉國皆兵，日無人不學。
自我失怙恃，灑血六載間。仲冬妹又逝，雪風驚我顏。昔妹臨哭母，羸疾見眉端。後屢警禍變，冤悲結汝肝。卒卒歲紀流，茫茫川路艱。天乎使負汝，魂夢撫汝棺。回念我之窮，裹糧遺我餐。四海老倔强，微憐汝所完。大男羈東溟，猶祝汝平安。報書銜龍蛇，烽燧照海山。世難日迫蹙，而我了不干。祗有春鴻南，孤恨從飛翻。

次和吳鑑泉觀察鍰園春集之作
結構江南好洞天，每尋垂柳放春妍。通橋野寺初傳粥，繞郭晴山欲化煙。勝日歌吟圍水石，行廚酥酪點冰筵。英雄老去閒鷗識，慣臥闌干艇子邊。

遣興用伯弢除夕韻
兀兀埃几間，託世一長夜。竊悲韓愈語，志欲死閒暇。熟視園木疏，鷇音時上下。孱襟引碎念，詰曲不可瀉。匏繫亦何爲，息息閱代謝。嵇康嗜操鍛，陶潛喜穫稼。勞生各有適，縱浪於大化。獨憐具茨野，途迷七聖駕。至人無磷緇，誰歟儻其亞。閔默自嗤哂，終能問田舍。西嶺章水陽，幽異片椽假。安論沒蓬蒿，且與嬉臺榭。不見遼海隅，骸骨相枕藉。

人日有悼邠峴蓋邠峴以癸卯是日歿周一歲矣
世又看佳辰，梅枝暗放春。驚啼猶昨日，生死隔微塵。認樹殘烏去，移家舊犬馴。海涯憐白髮，（謂其老母爲弟迎居上海。）還作倚閭人。

有人傳蘇堪督師赴龍州道上作二篇因題其後
登壇風貌一軍驚，旄仗攢楓嶺外明。功狀區區捕首虜，迴看貔虎臥邊城。
胸中邱壑壓蠻荒，解辦詩人短後裝。（君詩有「平生不解孫吳語，卻笑詩人短後裝」之句。）盤辟何如捲角㹀「疑为牸」，千金犗特費評量。

開歲逾七日與次申對門居各杜門不相往還戲爲一絕
車雞馬狗屬何誰，爆竹聲中食蛤蜊。咫尺門前有江海，分調淳酪聽彈棊。

左文襄二十四歲小像子異京卿屬題占此寄之
燕頜虎頭飛食肉，那識天人十圍腹。公功名流千萬歲，逼視英風起尺幅。衡嶷插天洞庭深，吞吐萬象迴初襟。胸中早自比管樂，想見承平抱膝吟。

春晴攜兒女嬉游園池間二首
嫩绿初肥楊柳絲，池頭照影一攜兒。暖風薄醉成滋味，屋角盤鷹欲下時。
攀條嬌女戲編籃，蛇蛻鴉窠跳躍探。差覺累心處都盡，祗依桑下祝春蠶。

春月初佳徘徊有作
新月扶春暖，依依梅柳風。煙光初汎夕，霞氣自搖空。久立江城大，殘斟鼓角同。還能亂情思，有雁向遼東。

初十夜半驟雷雨
分明燈火拂牀書，一枕驚雷破夢初。疑是乖龍鬬滄海，起扶頭頸問池魚。

書丹徒李生獨誦堂遺稿後
吳下風情六代前，李生才致發幽研。爲看濯濯月中柳，初按朱絃益渺然。
中年哀樂掇皮真，羈旅歌彈了此身。但使江湖晚聞道，雕蟲解出草玄人。

次申伯弢招棹小舫尋青溪勝處還就仲魯飲水榭
獻歲經浹旬，裹迹臥閨閥。及晨晴旭妍，春采若可奪。夙侶挾游尋，單舸縱健鶻。始穿橋市喧，遂造山水窟。柳林蔚佳氣，颺絲綠如髮。碕岸州渚間，雜英並怒發。鍾嶺轉溫潤，孤雲陰欲齕。蒙籠竹石叢，蕩與煙嵐闊。其下散平楚，虹梁跨超越。窮居遺物候，誘我眼目竭。迴舟溪色蒼，微浪碎冷月。潎潎烏拍枝，戢戢魚傍碣。下上明組練，誰能蹋倉卒。頗懷裙屐盛，頓使絃吹歇。危亡幾干汝，俯仰意兀兀。莫忘叩舷人，六代倚慌惚。踉蹌攀酒壚，捉鼻向戶橛。又張氍毺宴，絮語引空咄。彼姝照游龍，波濤出復沒。猥嗤據隅坐，壘塊有正骨。

月夜讌集園廳賦
風月夜初閒，流雲點屋山。園空春自照，客至石能頑。灑落飛吟思，安危見酒顏。大弨長挂壁，應笑老夫孱。

劉龍慧太守由海上寄贈新句依韻答之
齷齪襟裾依竈養，瓦盆土銼呷羹清。瞥驚江海片蟾上，使我池臺萬象明。枯槁爲尸才士好，媛姝相悅寤歌平。漫嗟天外鼉龍窟，旁伏蛙黽閣閣鳴。

上元夕步月
芳辰吾老矣，顛倒向盤盂。猶有江南月，能閒枝上烏。簫笳圍獨步，醒醉入微吁。門外魚龍戲，探頭躍衆雛。

錫侯伯弢招集淮舫
秦淮歌吹劇銷沈，（新春歌讌頓減，爲往歲所無。）來聽波喧水鳥吟。雨岸畫樓搖鬢影，數行官柳長春陰。渡江擊楫英雄盡，拄笏看雲巒岫深。遮莫離筵起孤雁，時危地小爲霑襟。（時俞三壽臣即還長沙籌軍備。）

雪夜張泰州酒坐贈別江叔澥太守赴廣西巡撫軍幕
春之氣悠悠，桃柳芽欲迸。孤城壓尺雪，萬象困暴橫。寒光煤尾昏，懸霤瓦溝瑩。空衢捽肩轂，滉漾鯈游鏡。照水樺燭筵，錯落盤盂盛。細鱠嚼脆膩，大餅截堅硬。四座各雄出，談舌雜嘲詠。江侯撫深杯，眉棱刷剛勁。魂翻嶺嶠間，促赴萬里聘。彼州久弄兵，司牧失其柄。魚爛不可收，豕突欲相併。側貳況持戈，瘴箐孕梟獍。潭潭大纛府，表裏施括檠。建威以銷萌，困獸想鬭阱。君抒胸中略，佐下流水令。元氣含瘡痍，根原究利病。坐見治亂絲，綱紀一朝正。朝廷憂荒隅，經猷在所競。孰云儒術賤，丰采自孤映。丁寧河陽公，（謂柯巽庵中丞。）敢爲得士慶。

酒集胡園作
城中佳勝眼爲疲，聊覺胡園水石奇。碧蕊紫荑春自暖，疊巖複徑客何之。閒閒簪履相娛地，歷歷乾嘉最盛時。殘月棲楹魚影亂，真成醉倒習家池。

叔澥別抵下關無江船復還因攜泛小舟至吳園晚飲酒榭賦以紀興
江郎凌晨掉頭去，快犢奔車影春樹。鞅鞅投鞭復自還，江干無船波連山。走書招我入大笑，塵土涴面衫痕殷。一日得過又無事，爲喚小舸同捻鼻。千搖萬兀爭冷風，瞬息檣艫銜水次。港縫纖穿曳使前，摩窣戞擊聲穨然。盡氣脫出曠莽處，兩眼只瞥團團天。煙暝雲沈萬楊柳，虎踞鍾山如縛狗。吳氏園亭花葉新，倚徧闌干識儂否。斜睨濠堂茅盡揭，主人去作濟時傑。邊頭生事不歸來，可憐溪水明於雪。人生意氣羞牛後，君亦負囊恣狂走。百年促膝能幾時，獨秀峯頭定搖首。須臾回棹燈光裏，刀匕長筵吾與爾。腥鮓大胾但嚼之，斟杯更嬲小桃子。（秦淮歌妓名。）江郎江郎呼起起，別恨懽悰兩莫比。笑詛明朝刖雙趾，蹣跚再呷秦淮水。

正月晦陰雨愁坐柬季祠伯弢
晦日雲篩微雨寒，模糊傴僂對蔬盤。海棠未蕊杏株死，獨惹風啼千竹竿。
園樹略無春意思，春風春雨爾何爲。東皇淹駕靈衣卷，幽佩尋春祗自悲。
若有二子深深居，東鄰西鄰技黔驢。也知局促怨陰雨，聲出金石能和予。

小魯仍用舊韻見寄兼悼余喪妹次答二首
老傍江聲祇獨吟，鬢飄星點坐森沈。懸知攬轡彈冠計，併作移山蹈海心。雄虺結盤終橫噬，孤螢開闔待相尋。春煙也暖秦淮柳，搖盡城頭鼙鼓音。
大雷書斷仰天吟，千里驚漚夢亦沈。苦憶牽裾號泣地，猶懸上塚歲時心。同根骨肉今都盡，飄梗江湖孰更尋。伊鬱辱公作深語，銅鋪聽滿夜雌音。

雨霽
千林卷宵雨，窅窅弄寒晴。雲碎一春影，風含百鳥聲。微生安所殉，孤酌暗相驚。屋角挂蒼嶺，飄鳶縱復橫。

短歌寄楊叔玫時楊爲江西巡撫令入紅十字會觀日俄戰局
海涎千斛鼉龍語，血浴日月迷處所。吁嗟手執觀戰旗，紅十字會乃蝨汝。天帝燒擲坤輿圖，黃人白人烹一盂。躍騎腥雲但自呼，而忘而國中立乎，歸來歸來好頭顱。

觀日本優場雜舞
矗矗竹竿承屋椽，一人插肩屹如山。一兒猱升據其顛，盤辟撇掣風雹旋。趾箝竿尾反側間，縱軀橫伏翼兩拳。銜擲錦帕落九天，四無依倚危哉艱。須臾滿堂聲颯然，戈壁萬里一兒前。荒忽穹冥撲飛仙，翻項掀臂凌虛懸。躍就一繩臥作氈，羣兒爭投恣所便。頭脊尻掌相鉤攀，或若垂瀑若拖煙，霹靂破柱虹飲川。又有一兒勢孤騫，嶄巖廓落迷歸年。一兒仰足天梯連，倒影下壓舞蹁躚。葳甤寶蓋立華鬘，眩亂變滅萬目憐，嗟汝狡獪誰爲傳。

春晴步後園晚望
柳縫殘陽紅，草上殘陽白。提攜雪色兒，圍坐池邊石。
園枝微欲繁，野菜已可煮。鬨鬨牆外聲，人語烏鵲語。
鬢絲是何物，影我春風前。脫袂拂寥廓，晴天橫紙鳶。
吾意不可裁，倏與片雲暝。莫忘灌園翁，手斸蓬蒿徑。
簇簇枯蘆堆，望望霞燒處。魚沫吹人魂，悄悄從此去。

看雨二絕句
歐西籼粥滑流匙，餐了巡簷看雨絲。病起孺人亦乘興，闌干扶過海棠枝。
枝頭淅瀝盡春聲，颺作香愁護乳鶯。我欲薰衣分茗汁，紫蘭花畔臥新晴。

於江永汽船和答何鬯威孝廉見贈孝廉爲蓮舫太守孫以計偕入汴
爾祖光輝動鄉國，後生傳述不能忘。風流儒雅又孫子，囊篋襟裾對莽蒼。波暖龜魚吹沫活，霄長鷗烏破煙翔。機雲聲價尋常事，肯向夷門問賣漿。

江上爲司船人盧經歷題張文達畫幅
江徼靈雲萬疊山，晴風噓翠鳥呼閒。船窗倒影畫圖裏，都在斜陽縹緲間。
醇士而還又一奇，嵯峨蕭瑟欲兼之。可憐相國閒無累，想得承平下直時。

泊九江謁壺天遯叟琴心樓一首
落船九江捩眼窺，江隄綠盡萬柳荑。水昏日愴拂衣履，走謁遯叟東城陴。菜畦竹徑覿深靜，廟樹益皎煙雨姿。廬峰照我立戶牖，似笑此客忘爲誰。翁聞出看掖再拜，海內父執存光儀。太古襟期即彷彿，爾時意興猶淋漓。玄言妙諦百無礙，獨及二男顰兩眉。鼎也一官繫荒徼，既服轅軛思騰馳。豫乎進退不自揆，躬率子弟學四夷。彼皆顛倒殉濁世，與翁所契殊參差。拄杖挂壁虛室白，側飫緒論還餘悲。翁復導引攬亭囿，茶株梨瓣紛葳蕤。琴心樓頭滿花氣，飄浮几硯薰尊彝。櫻桃幾樹護絲網，務絕銜啄遮鶯鸝。維翁醇德齏萬物，亦用機智完恩私。大江掀波牆櫓動，行別翁去翻龍旗。翁但趺坐息以踵，安問擾擾蟲蟻爲。

姑塘雨夜
燈火浮湖嶼，風波接市廛。愁兼一夜雨，夢落九江船。鼓角閒津吏，歌吟答水仙。欲呼寒月上，石影壓孤眠。

清明前二日阻風南康府城下
鼓輪夢寐間，微覺風水怒。稍久益簸掀，惡浪聒無數。朦朧復睡去，兩戒落何處。促與雷霆鬬，奮挾蛟鼉仆。晨起怪安便，窺窗得港樹。船人縮手語，滔天那可渡。隱隱南康城，旁有巍塔據。廬阜蹲穹霄，蔽虧滿煙霧。冥想聚仙真，但辨投雁鶩。其下極泱漭，喧豗肆吞吐。浮生委行旅，對此淚獨注。我爲上塚兒，節候切奔赴。而又遮遏之，九原更百慮。提挈所哀苦，終向靈君訴。叢芮響猶勁，孤尊色欲暮。輾轉拊枕歎，魂繞西山路。

夜渡宮亭湖
滿枕轟轟汩汩聲，飛舟一夜指吳城。欒公袖捲波濤去，看取珠宮明月生。
宮亭湖盡蛇首尾，五老峰留蛟角牙。應笑古來無此客，昏昏搜句煮春茶。

晴江晨眺兩岸風景佳絕
晴江安所放，冉冉倚鵑聲。亂眼花爲岸，搖魂浪接觥。好雲妍獨慮，列岫與新盟。吾醉弄春影，迷離數水程。

清明日由南昌城渡江入西山道中二首
城郭鳴箯去，沙江斂楫迎。點波鷗影疾，出樹鵲巢晴。煙爛千村色，雷殷一徑聲。披披桃柳下，把卷看春耕。
招手西山在，雲嵐光醉人。止亭公執席，尋壑客霑巾。節物留斜照，芳菲滿幻塵。道邊長送眼，花舞紙灰新。

崝廬牆下所植花盡開甚盛感歎成詠
崝廬完完冠小山，幽築適當墳右偏。倚樓原阜靜眼底，指畫空泣瀧岡阡。女牆外環隙尋丈，豁如臥釜形橢圓。畦分一角糞瓜菜，餘皆花竹滿其間。常年寒食在花下，或蕊或盡或開殘。那際茲時花競發，暄風暖日搖空天。紅白桃株最灩灩，火齊瓔珞光屬聯。雲烘霞起籠四野，中來縞袂攜手仙。海棠兩叢凝雪色，垂鬟嫣立嬌且嫺。游蜂浪蝶不得嗅，相與蕩漾靈吹還。歷歷阿爺手布列，始盈棰耳今齊竿。生世糜軀殉黔赤，娛老未及持觴看。祗移大竹飽煙雨，宵辰頗聽摩琅玕。孤兒瞠視眩今昔，掩藹酸涕增汍瀾。嗚呼！安得追攀魂魄流賞久躑躅，然後鳴佩扶蓋從飛鸞。

墓上
短松過膝草如眉，緜麗川原到眼悲。叢棘衝風跳乳雉，香花搖雨濕蟠螭。歲時僅及江南返，禍亂終防地下知。弱妹勞家今又盡，茫茫獨立墓門碑。

晚眺崝廬外諸山
暖芽綠徑亂枝紅，颺鬢疏疏溪谷風。獨響巾車答蛙黽，晴鳩西喚雨鳩東。
繞盡雲邊破碎山，吾家二塚在其間。殘陽萬古不吹去，暗數蝸痕掩袂還。（弟婦、兒婦塚相距十牛眠許。）

讀侯官嚴氏所譯社會通詮訖聊書其後
悲哉天化之歷史，蝨於穹宙寧避此。圖騰遞入軍國期，三世低昂見表裏。我有聖人傳作尸，功成者退惡可欺。蛻形范影視鑪捶，持向神州呼籲之。

廬夜風雨雷電交至晨霽倚樓眺西山作
夜中屋瓦金鐵鳴，砰訇礌硠海水傾。赤蛇搜壁燈火滅，拊枕硉兀心膽驚。晨醒揩眼披衣出，階桂鮮鮮映窗日。鶯燕嬌啼蜂蝶還，吹送殘香溫我室。獨倚樓頭擲酒巵，花光破散嵐參差。人生頃刻不自保，嗟汝憔悴猶橫枝。君不見西山照地騰霄舉，翠壁青蘿洗雷雨。謝公游屐安可攜，眩拂龍虯色如土。

樓坐戲述
城市鬨輿儓，山中喧蟲鳥。併百千萬音，沸向樓頭繞。陂田盡蛄黽，游蜂亦來攪。烏鵲雊雉外，布穀黃鸝好。牛犬聲蠢蠢，豕喚鵝鴨惱。鳴雞在鄰牆，風雨尤自擾。豺狼有時啼，悲風振林杪。蒼鷹爾何知，逐鳩下觜爪。我欲洗心坐，冥合萬物表。樵歌又四起，牧童和未了。何況溪澗流，斷續滿懷抱。一笑謝巢由，勿爲世人道。

別墓
回回田水鳴，濯濯山花醒。五日拜春風，暖我石上影。
平生無可了，祗有淚縱橫。千山壓人去，處處杜鵑聲。

瞻園讌集次抱冰宮保韻兼呈花農布政
瞻園夙游憩，所獲祗尋尺。水石自嶔崎，悵未闢榛棘。玄度擅名理，回首五千日。（己丑夏曾留瞻園一月，時許仙屏丈爲布政使。）不忍問琴鶴，何期煥廊壁。往時數行柳，鋪作垂天碧。雛禽呼上下，似怪客初歷。花下坐人豪，光風灑前席。訏謨抑深念，聊此數晨夕。圖畫出筐篋，頓使精靈辟。標識記誰某，忻慨頗交集。茅椽冠陂岑，萬象瑩一隙。寧知闤闠喧，初爲江山惜。亹亹使君賢，政成溫釣石。勝日續壺觴，寤接耆英跡。

燕子磯奉和抱冰宮保同游韻
轟艘競東下，有如羽差池。抗手波濤間，遂捫燕子磯。巉巖爪觜出，谽谺張兩頤。千山作簾幙，一道明琉璃。客來恍驚顧，奮欲淩風飛。矯首嗟歎久，刓滅遷人詩。形勝自古然，乃與世推移。蠟屐掃唐宋，鐵鎖迷梁隋。（磯後石壁尚置古鐵鎖半段。）遑云拒門户，據爲霸王資。元老散沖襟，物理孰成虧。賓從答呼嘯，獨以藍轝馳。磴道上危亭，曠覽無町畦。飄髯煙靄際，真賞誰從知。茫茫白鷺洲，歲漲挂流尸。指點力鏟卻，仰天噤莫施。勢會緣所積，睥睨空自奇。憂樂寄邱壑，後賢應念斯。頽日弄形影，孤筇安不危。摩挲龍蛇字，飛白留殘碑。盛隆戒苞桑，奚由贊一辭。還拂遠峰色，古愁攢客眉。

雨夜同賀紹亮許苓西薛次申三觀察泛小舟秦淮上戲爲二絕句
柳岸圍燈雨打船，河橋新漲晚鷗天。攜來捉鼻三二子，都換滄桑到酒邊。
倚醉飄愁不自知，吳孃絮語已多時。二千年在絃歌裏，今夕秦淮果屬誰。

贈許苓西觀察
矯矯聲譽許子政，頗從人口搖家風。江城荒大能相過，身手驍騰孰與同。祕策憂時塵篋在，孤檠呵壁酒杯空。何當載向瓜皮艇，射鴨江湖兩秃翁。

園居漫興
荷池蛙接砌蟲分，風滿虛廊隱几聞。對洒縱橫牆角雨，移涼破碎嶺頭雲。老夫所殉與終古，當世猶稱善屬文。獨映紫薇緩襟佩，細蜂閒蝶已紛紛。

喜實甫罷官至
隔年再面剎那頃，萬里一官歸去來。能外死生偕醜妾，稍憐簿領試邊才。（君刊有《龍州雜俎》三卷。）解人畢竟數黃祖，名士猶堪始郭隗。藹藹江南歌舞地，笑攜蠻石對深杯。

寄調伯歿高郵榷舍
星夕霾辰颺畫船，依然歌彈滿山川。離人應爲雛鬟嚏，爭說獃瓜笑欲顛。（吳喭相嘲曰獃瓜。）
聞道津亭傍勝區，唱籌撾鼓捋髭須。露筋祠畔千帆盡，稅到江頭鷗鷺無。

立秋日得叔澥由桂林還姑蘇所寄書卻寄二首
飄旋海宙一飛鷴，獨出氛埃飽看山。始挾奇情問孤注，今紆至計勒諸蠻。瘡痍成國迷桑土，烽火餘生脫鎖關。鴻雁書來下池館，秋陰千里寫君顏。
有客踉蹌攜妾至，（易實甫由龍州解官過此。）嗟君莽蕩抱書歸。人生得失定誰是，老去聲名未可非。嶺嶠虺蛇猶照夢，江湖鵝雁感長饑。板橋煙水堪忘死，延伫歌呼拂芰衣。

寄姚叔節
荒茫已負三年諾，偃蹇猶淹一紙書。天地精神自來往，江湖意興莽蕭疏。盛秋叢箐方遮寇，橫舍諸生或起予。貧馬蹴芻嘶驥櫪，昂頭任笑技黔驢。

同劉達泉易實甫沈小沂泛青溪看雨
霾雲吐日晝炎炎，屋底儒冠喘汗兼。競踏輭塵照淮水，俄成飛雨映湘簾。捉襟狹艇同雞鶩，倚檻嬌鬟似鰈鶼。繞郭穿橋指隄柳，雷聲初起萬峰尖。

胡研孫糧儲招集適園賞盆蘭初花作
初秋風日纖埃開，兀隨鈴馱尋池臺。適園綠陰萬木合，雜英落盡鋪莓苔。鸝吟鵲語靜白晝，嘶蟬颯颯搖古槐。嶙峋醜石蹲獅豹，使我眼目還驚猜。主人品茗置精舍，二三詞客聯翩來。牙籤錦軸照戶牖，各發藻豔追蓬萊。笑指盆蘭琹几側，素莖秀出葩剛胎。煙浮香動影枝葉，釵箭晻藹同安排。鄰牆蜂蜨不敢到，皎皎孤映輝瓊瑰。自昔幽人愛寂寞，淵明高蹈靈均才。何如大隱齊萬物，華堂視作荒江隈。當門叢桂亦芳鬱，凝眸垂手重徘徊。詩成顛倒被花惱，待攜涼月傾金罍。

納蘭容若小像題詞
拓戟門楣椒幄親，過江風貌照麒麟。微憐開國射雕手，喚作詞家第一人。
博得吟身絕塞還，氍毺杵臼氣如山。傳經心事無人識，偶列後堂絲竹間。
弱冠才華禁籞知，芝蘭不數謝家兒。至今瓊醑思公子，都唱當年側帽詞。
漢家無復獻長楊，鳳靡鸞吪事事傷。終覺育長影亦好，幾污煤尾數滄桑。

漫題豫章四賢像搨本
陶淵明
此士不在世，飲酒竟誰省。想見詠荆軻，了了漉巾影。
歐陽永叔
道喪文亦敝，踵韓挺作者。微茫通波瀾，獨餉百代下。
黃山谷
駞坐蟲語窗，私我涪翁詩。鑱刻造化手，初不用意爲。
姜白石
辭賦麗以淫，如翁安可得。一卷蓑笠前，國風有正色。

七月初四夜與濮青士丈及恪士移舸納涼賦
小艇如鳧鷺，橫眠看拍浮。按歌飄水細，倒影接燈秋。酒袂初乘興，風簾暗落愁。老懷瀟灑極，飽飯動閒謳。
震也天童返，猶餘松檜秋。海潮通一水，茗坐更孤舟。嫋嫋雛鬟出，依依清夜游。橋頭隔人世，曳履向沙鷗。

王聘三太守招游莫愁湖集者凡十人賦以紀興兼贈王別
豸衣猶涴帝京塵，幾日江南賸此身。初看荷湖滿紅翠，閒移茗椀照城闉。鬢邊欄楯龍鸞影，花底精魂蛺蝶春。應向硯池憶雙槳，（君以侍御出守撫州。）須臾同作太平人。

偕實甫步月過研孫
纖月籠馳道，高城接亂笳。閒尋傲吏語，初避晚烏譁。虛室香籤軸，清吟棄土苴。燭花親二客，疑到子雲家。

月夜
一片柳梢月，還爲居士來。砌蟲秋自滿，園鵲夜相猜。閒坐成滋味，殘編且闔開。遙憐照烽燧，海雁亦飛回。

荷亭坐月作
新月又池亭，秋痕拂袂青。水明荷葉大，煙冷竹叢冥。河漢低穿蝠，闌干密聚螢。孤斟警鄰柝，華髮久飄零。

孫師鄭吏部由京師寄所刊文集并附詩三章見贈次韻卻寄
誰信風波有戮民，流涎虀甕唾承塵。乍驚燦爛搖窗冊，恍接平生送酒人。獻賦淵雲鸞省重，賡吟岑杜鳳池春。海濤捲盡旌旗影，電火燒天眩一鱗。
潛郎餘事喜稱詩，獨覬微茫狎險巇。莽莽百家舉杯盡，堂堂萬古入燈悲。祇今城闕迷胡服，賸託瑤華詠楚籬。猶盼安危券帷幄，委蛇退食佩聲遲。
縛書爲枕鳥呼關，舉世流傳老子頑。萬里何期同寤寐，一椽聊自傍湖山。低昂國論憑張目，湔祓人羣且破顏。日把高文照雲物，帝城回首舊鵷班。

聞熊秉三太史抵滬將爲日本之游占此寄之
憂患死生同一擲，微聞騰刷脫機鞅。熊羆猛氣故常在，蛟鰐腥波相與長。嚼血噴天成慘澹，蓄眸觀世費評量。江南老我虀鹽裏，東望求仙涕數行。

臥病
臥病依疎雨，秋高意自悲。對牀斟藥裹，切牖暗藤絲。蟲語從移世，蟬聲欲老誰。微呻赦燈燼，殘夢亦何爲。

秋雨初涼病起作
顛風飛雨掃江城，併作喧荷墜葉聲。起撫亭臺知雁去，坐依書冊善蟲鳴。支離皮骨涼花氣，勃鬱肝腸照酒觥。遮莫懷人數簷滴，垣衣初長砌苔平。

黃澤生（忠浩）承詔以候選道改授狼山鎮總兵喜故人始膺殊典棖觸今昔述爲斯篇
我初識澤生，彳亍長沙市。短小精悍姿，蓬勃搴霞綺。城南校經堂，燈火羅髦士。文學富穰穰，呻嗶就案几。談兵好大言，君與杜五耳。（謂杜雲秋。）而我相諧嬉，頡頏誇爪觜。遮邀每晨夕，飲啖恣睥睨。東街買豚蹄，西市斫魚尾。南園供瓜蔬，北巷賒醬酏。滿堂八九人，讙呶翻甕螘。或爲鸜鵒舞，或效獮猱跪。或擊劍破柱，或灑墨涴紙。被醉踏廣坰，明月如潑水。雜沓據樹石，錯亂排泥滓。君時赤雙頰，仰天立岌㠖。飢鴉啄其頭，眼眵髮盡指。扶掖到敝廬，倒枕鼾尺咫。中宵映燭坐，謝我謂幾死。薑茗點腸腹，掉舌更拊髀。指畫格鬬狀，捕盜同捕鬼。戲呼王璞山，鞾刀跳鄉里。不然溷伍伯，當官堪典史。大笑億千場，歲序流電駛。杜既西入蜀，持纛駐一旅。旋領江南軍，控帶環壁壘。君於甲午後，憤慨足摩揣。亦起糾隊卒，受隸鄂岳使。先公鎮沅湘，移君資扞抵。增募二千人，郊郭屯虎兕。侵尋十年間，黃杜聲隆起。旌旄望江湖，氣勢掃穅秕。海內口兩雄，號爲知兵矣。桂嶺久搆亂，瘴箐孕蛇虺。出役肆攻剽，崩離壞綱紀。兩帥躬持戈，合圍收折箠。戡定見端倪，兵叛又誰止。連陷數郡縣，所過盡掠燬。黔湘脣齒邦，勢欲決垣垝。果厪南顧憂，援師徵十倍。杜黃同被命，疾趨摩甲鎧。遮杜扼永郴，君獨入腹裏。裹糧越崎嶇，六月嗟勞只。俄頃鬬穴中，殺氣騰砂礧。飛礮碎酋胸，賊衆遂披靡。詵詵一書生，咋死遏觸觝。九重嘉勇功，重鎮等賜履。酬庸安足論，異數劇可喜。國家積弱由，萬轍非一軌。敞制極不返，文武分途始。儒吏束手爲，將率益偷鄙。鹵莽而睢盱，遑云襲歐美。方今窮無之，品彙在礲砥。酌劑破藩籬，因君爲嚆矢。我聞雜涕笑，發軔視騮駬。兵法百十家，蕩蕩學之海。精能通鬼神，取諳其鄰是。所願應運興，淬厲雪國恥。剗鉏驕吝萌，益迭探根柢。回易舉世慮，爲仁信由己。天地有與立，庶幾兆端此。叢螿聽疏疏，高鴻去邐邐。老嬾將寸心，且持訊杜子。

送沈小沂舍人入都
喜我平生攜手人，歌船燈館得相親。十年江海搖懷抱，萬劫沙蟲入笑嚬。玩世文章灰欲滅，射天弓矢夢猶新。重尋金馬銅駞地，應有巵言動薦紳。

謝苓西觀察惠蜜酒杏露紙菸三物
疴癘得解尚骨立，把玩長日如小年。使君筐篋搜海市，饋我瓌物娛細氈。蜂房割蜜變香釀，杏顆蒸露浮汞鉛。沁脾不減九醞美，甦肺劣比三危鮮。捲菸束紙出夷製，竹筒一吷適且便。酒闌飯了起捫腹，噓吸沆瀣翻雲煙。頗怪謠俗愜嗜好，漏巵坐令輸金錢。孱軀親遣藏屋壁，勝賞取對秋蟾妍。

雨中柬季詞
秋光不受縛，決驟作飛雨。園木與枝梧，暝煙垂縷縷。照簷紫荆花，殘紅聊可數。池荷比敗蔬，狼籍倒䰛鬴。烏鳥貪其巢，壁螿聲相補。節物亂酸腸，萬緒慳一吐。猶閱闘蛟虯，益令伺豺虎。匈奴斷右臂，蓬萊失左股。殺機到寢薦，隱軫指畫肚。念我養疴人，獵德翳環堵。繒絮裹羸形，寒葅映菽乳。幼安有皂帽，曼倩辨黑土。汲古從迷邦，誰爲贮辛苦。吾不知許事，尋源弟一祖。

題李梅癡太史所畫扇
杯添野水罷支頤，掃出婆娑蔭畝枝。萬仞青天鴉點點，爭棲夕照擲人時。

中秋夕作
江南明月年年好，笑問今宵月上無。雨腳猶銜城郭影，牆頭初亂雁鵝呼。兒童析餅親燈燭，漏刻煎茶點酪酥。人境漫依螿蚓換，蘿陰結襪立踟躕。

爲濮青士觀察丈題山谷老人尺牘卷子
我誦涪翁詩，奧瑩出嫵媚。冥搜貫萬象，往往天機備。世儒苦澀硬，了未省初意。麤迹撏毛皮，後生渺津逮。書何獨不然，筆法摹訛僞。九州炫贋本，蛇蚓使眼瞇。巖搨亦損真，略具銀鉤勢。望古忝邑子，遺墨期搆致。鄰寺守傳幅，號稱小三昧。髫髻轉郡國，坐失摩挲地。屬聞散人家，居奇千金利。濮叟騷雅宗，襲珍辱持示。阿誰乞伽佗，想見娛游戲。風日發光妍，珠璣蘊溫粹。宛窺虞柳全，漸拾羲獻墜。鋒銳斂沖夷，乃副儒者事。取證內外集，波瀾與莫二。得此誇家雞，政爾適寤寐。後有五百年，永寶十行字。劣詠汚敗毫，憑叟哂以鼻。

送趙仲弢觀察榷鹽宜昌
趙侯海鶴天馬姿，排霄羽翮籋雲馳。十年讀律工說詩，且三折肱號良醫。胸中水鏡貯妍媸，曳履挾策世莫知。鄂王城頭好風日，覿面執手驚權奇。骯髒去作黃州夢，雪堂坐對江山悲。龍蛇起陸鯤鵬徙，君亦應官羈國士。聲名籍甚淮淝間，漫笑鸞鳳棲棘枳。亡何嶺徼煽干戈，又隨邊帥負弩矢。盜蹤未滅轉益熾，吾謀不用奈何彼。引還結舌向江南，大府虛席篤行李。文書填委竭計畫，中外觀聽持綱紀。日暮不耐勞苦爲，于役出充榷鹽使。夷陵西接千萬山，好逐猿猱狎山鬼。攀藤倚石騁游賞，醉翁吟魂呼尺咫。自云世變日紛騰，和扁無術與起死。老去得錢安所用，償債畢便歸田里。祝融之麓瀟湘隈，可以罩魚可牧豕。拈句沽酒長兒孫，堅臥繩牀忘甲子。趙侯趙侯言在耳，我私趙侯爲欣喜。小草遠志浪比擬，莫緣蒼生一拊髀。

贈張伯琴太守時居江南總督幕府
潭潭公府萬烏喧，騶騎臨過有閉門。正值呻吟得暴下，便成偃蹇避高軒。撈珠海月荒唐夢，獲稻湖淤夙昔言。濤浪拍天好歸去，果園風物對秋翻。（君宅畔園富果植，因自號果園居士。）

恪士招集小舫泝流至西方寺側縱眺客爲濮青士仇繩之兩詩叟趙仲弢觀察及余凡四人
利涉橋頭黃蔑舫，雨細雲昏迷所向。窺窗踞坐一秃翁，（謂濮叟先至。）篷底捉袂忘揖讓。墳索撑腸奮談舌，主客續至逾神王。當筵鼎俎供行廚，臠牛炙鴨佐醇釀。我病止飲但快嚼，盡掃數器各引吭。飯罷腰腳苦拘孿，移棹歌呼就遐曠。樓臺弄影簾幙垂，溪風漠漠斷絃唱。沙岸柳行相蔽虧，籬壁豆花有飄颺。鑑園濠堂是何物，門前贏得魚大上。折穿狹港跨石梁，競聽波聲投甕盎。西方寺插叢塚堆，眺覽荒忽窮諸妄。披襟脫帽走且僵，談詩說鬼興無妨。迴看鷗鳥帶城陴，巧挾巖巒作帷帳。祇憐陰蟲滿四野，蒼翠潑眼暝煙漲。尋常裙屐慣招攜，老輩絕倒茲游創。異時指取山水窟，摹記二一恐難狀。

爲魏公子題李芸父水部畫幅畫有竹石芝水仙
綽約處子凝雪肌，瑤枝玉朶神草奇。蔭此竹根太古石，冥挈元氣灌溉之。吾鄉水部好筆力，割取溪藤染霄色。靈飆瑞靄無時無，留映君家翠螺壁。

贈剔別梅庵經蘇浙入閩
阿梅德器見溫醇，弄筆窗光物物新。自許好游成辟世，稍傳不娶正驕人。寶書百國斟孤抱，冷月千江寄此身。明滅鯨鯢橫馬尾，海濤點鬢漫沾巾。

桂
堂前小桂樹，也自發花枝。窈窈微香亂，暉暉斷雨悲。隔欄迷蠧粉，插鬢冷蟲絲。尊酒無情思，爲看出屋時。

重伯自京師至金陵相見題贈此句
矢溺摴蒱道有根，兩年大隱在金門。手捫蟣蝨聽車過，目笑蛟鼉據海尊。餘吐星辰三尺喙，孤成河洛一家言。（君新成算術書，說甚創，自云原本河洛。）江南兒女還相語，科跣騎魚是夢痕。（謂辛丑歲金陵大水，君跣足奔視事。）

神雪館聽琴
天人窈窕發冰絃，寂籟微茫古莫傳。二十三年彈指盡，紗窗樺燭一淒然。
驚層顛兮挂石袂，猿狙叫嘯鸞凰翔。令我縱意狎寥廓，看君抉病聲宮商。

饒石頑舍人招飲金陵春酒榭至則重伯實甫已逃席冶游戲爲一絕
烏銀刀匕白魚肪，坐對糢胡汎一觴。簾外西風絃索冷，憑渠打鴨起鴛鴦。

次韻答寄禪上人海上見寄
碧湖花雨照迷津，十五年前挾老筠。（客湘時，屢與郭筠仙侍郎諸公同集碧浪湖詩社。）石火光中吾未死，乾坤毀後汝何人。
縹緲潮音倚雁聞，樓臺歌嘯隔霾氛。虬鬚白足自來去，想得袈裟生海雲。

秋晴園景絕麗散步有作
隱几無餘事，開門祗自賢。池塘浮鏡暖，亭館洗秋妍。細蝶晴能數，飢烏下可憐。閒吟尋履迹，用意與誰傳。

北渚閣次韻和伯琴太守閣爲藏書處
渺渺愁予安所放，咄嗟臺觀控溟濛。蚌珠夜護雙湖月，鸞吹晨邀半嶺鐘。雲物擎杯開窈窕，牙籤環柱映璁瓏。拂衣可預聲聞座，領取伽黎一臂風。
靈隱焦巖小洞天，購書幾見乞僧錢。憑欄數盡南東畝，躡履來探星宿躔。一水鳴鼉騰暝誦，萬家買犢負當年。（先公撫湘，經畫墾湖事未竟。）揚靈慌惚雲旗出，鑿空扶衰賸汝賢。

木葉亭次韻答伯琴
菊房蘭橑杜衡煙，石瀨飛龍儼目懸。望古襟期聊自媚，吐山歌唄一相憐。五峰散霰明秋鬢，萬葉搖波夾綺筵。定有佳人憶江海，騷魂吹盡薜蘿邊。

文芸閣學土同年挽詞六首
病起看雲過，書來對淚垂。（八月二十八日得王木齋書，報君噩耗。）車船初躍去，骨相亦奚爲。士有摧傷死，天餘慘澹窺。還家渾是客，海色引孤兒。（君之子公達方羈上海。）
握槧隨鄉隊，鳴鞭蹴國門。狂言人盡避，大嚼日相存。江海空能返，魚龍不可捫。當時矜爪觜，兩兩倒歌尊。
果慶得人盛，聲名爲帝知。張華陪禁近，陸贄職論思。感激維危局，蒼黃斬亂絲。獨憐顏咫尺，瀝血摘奸欺。
元禮終亡命，邠卿辱大儒。孰傳鐘室語，幾索酒家胡。禍釁機先伏，煙濤夢自孤。光芒接三島，（君曾游日本。）留得口中珠。
流略久湮淪，羣喧妬道真。校文向歆後，隨筆孔洪鄰。雙樹從微喻，孤篷更暫親。枕中宗教記，搜證恐無倫。（今歲四月，與君由南昌同舟抵金陵，得閱所著雜記，中有述宗教數卷，可謂奇作。）
陳（次亮）劉（鎬仲）恨俱逝，汝亦蛻江山。鄉國數羣彥，緇塵懸舊顏。仰天成嚄唶，託世化戎蠻。衰疾吾安適，含悽祇閉關。

戲貽實甫
鼎也無官復無食，往還躑躅見顏色。口熟棲霞不肯游，眼飽秦淮聊自得。白日按劍忽掉頭，去釣巨魚罾蛟虯。海水即今污腥血，爲掃匡廬萬壑秋。

哭胡糧儲時以從役歿於姑蘇
半塘蛻去（王給諫鵬運。）純常死，（文學士廷式。）海內詞人日寂寥。江水更悲長不返，秋聲如訴苦相招。青雲垂上窺魑魅，白社分題隔暮朝。被服風流從政美，江南應播鶴歸謠。

同次申拏舟至毘盧寺迫暮不得入眺還飲酒樓旁
死喪惡耗滿懷抱，仰屋支牀日顛倒。出門喚槳寫我憂，一道青溪爲誰好。游舸數點氣不驕，管絃零落喧呼了。何況陰風慘澹吹，夾隄楊柳絕啼鳥。毘盧寺隱鍾山陬，穿盡三橋林木幽。窺窗捩柁苦昏墨，微見佛火搖鐘樓。我倚虛空一針杵，踟躕不得尋僧語。古來乘興王子猷，轉船怱怱同竄鼠。薛侯微歎尋酒樓，繫纜其旁呼醪羞。蝦蟹魚雞具盤簋，齷齪果腹還垂頭。誤促一鬟落飄絮，雨色波光對箕踞。人生萬事觸虛舟，不笑不歌亦撇去。

九日憶去歲與小魯伯弢酬唱感賦
健者飄零不相見，涪翁此語最可悲。去年開尊作重九，三人含笑各賦詩。饕餮據案割牛臠，閒暇炙炭燒伊尼。解箭鋒機騁狡獪，往復謔浪無不爲。祗今黃花又灎灩，天高日暖螯孤持。黃侯縮手對江漢，坐聞戰鼓掀霜髭。抱關陳令攢眉去，甓社空搖助餉旗。我復累月臥不出，負疴服散存骨皮。登山臨水付歎息，雉堞咫尺亦嬾窺。天運回環一周耳，眼前光景成參差。世難益迫人益老，采菊漉酒真吾師。安怪陶公惜此日，欷歔千載非所知。孫盛作嘲孟嘉答，一時意興今何誰。

至下關望江憶往歲與實君別處
馬蹄二十里，柳陰蹴塵霧。搖摇車中魂，徧挂所歷樹。疏燈指江館，行李倚櫑具。乍奪窗榻涼，黯接城郭暮。憑欄望波濤，樓船散鳧鶩。鐃吹夷歌起，旗纛神飇怒。市門喧賣漿，荒岸引閒步。飛橋翳亭屋，曾別佳人處。歲時鳥翼過，頦唾蛟涎汙。依稀月下顏，緬邈天邊去。留語暖我腹，平生此舊故。道德負初心，衣冠況孤注。猥持衰疾軀，蹀躞候津渡。拂襟零露新，江山有餘慕。

侵晨登江船雨望
扶雨到江江欲迷，疏煙薄霧岸東西。一身自逐波濤上，慚愧城頭亂曉雞。
窈窈寒流爲照顏，年時皮骨不勝孱。船窗臥對白鷗下，暗數雲中千萬山。

江上從船人假閱報紙有別士酬君遂惺庵諸什蓋與寄禪上人前作同列入平等閣詩話者也棖觸舊游率爾成詠
兩鳥猶聞一處囚，流傳故事到孤舟。寄禪句有煙霞癖，別士襟涵海水秋。佳俠誰憐朱郭在，濠梁聊數惠莊游。江鷗欲下魚龍寂，魂斷樓臺天盡頭。

由九江夜趨湖口
五老看人往復還，風濤百里兩三灣。石鐘祗在竿燈末，傳粥煙蘿僧夜閒。
旗鼓山城氣益振，鬱葱古翠散湖脣。坡翁負卻九華石，欲起當年李正臣。

渡湖望廬山口號
誰擲青天臥作湖，晴雲嫋嫋鏡中呼。斥仙浪向匡君語，身是持杯項曼都。
指點淵明家上京，（上京爲陶公舊宅，去南康城數里許。）墟煙猶帶白鷗橫。顰眉別有醉眠處，萬古孤篷浪打聲。

過望湖亭
去船丁丁斷寥廓，回船丹青籠傑閣。（時改造落成。）會有鸞鶴下仙靈，冥引湖江納橐籥。四十年間父老盡，濁酒依稀聽鼓角。日斜孤客不敢登，恐見萬烏眼中落。

王家渡
猶記一枯樹，風波得繫船。霞燒山盡赭，沙淨月初妍。饑鷺銜魚過，歸烏逐雁懸。閒閒認秋草，祗有夢如煙。

過簡叔季廉宅
熊氏好兄弟，深居出萬喧。寤歌魂自闢，久別道能尊。物象探籬壁，天人了語言。相將徙鵬海，（簡叔將游學日本，季廉以從師亦即移居上海。）余意與飛翻。

喜芰老自豐城至次見贈韻
稍聞病肺枕江居，過我依然健鶻如。瘦骨蒼髯支傲吏，破鞵荒肆購奇書。卅年涕笑挑燈盡，百里風濤中酒初。城郭添公作吟伴，屋山鴟喚雨疏疏。

送別王湘綺丈還里
孔席不暖意何如，老子猶龍自卷舒。狎玩三千六百釣，歸去七十二峰居。霜鬚黑髮顏敷腴，神明上燭牛斗墟。致爽樓頭望楊葉，（局樓初成，公題曰致爽。楊葉乃宜春小船名也。）知公笑口對舂鋤。

送嚴幾道觀察游倫敦
餔啜糟醨數千載，獨醒公起闢鴻濛。撫摩奇景天初大，照耀微塵日在東。聊探睡驪向滄海，稍憐高鳥待良弓。乘桴似羡青牛去，指點虛無意未窮。

送饒石頑監督出游大西洋諸國
裹糧莽蒼欲何之，手挈兒郎學四夷。拂袂樓船移俯仰，探源星宿極恢奇。蛟魚島嶼虛三窟，蟣蝨褌襦又一時。旦晚晶杯添海水，獨憐合眼認龍旗。

十月二十七日江南派送日本留學生百二十人登海舶隆寅兩兒附焉遂送至吳淞而別其時派送泰西留學生四十人亦聯舟并發悵望有作
風虐雲昏捲怒潮，東西樓舶競聯鑣。忍看雁底憑欄處，隔盡波聲萬帕招。
游隊分明雜兩兒，扶桑初日照臨之。送行余亦自厓返，海水澆胸吐與誰。

酬陳子言
海角詩人陳子言，苦吟欲使婦無褌。生天靈運妨聲病，接座深公探道根。（謂寄禪。）潮汐魚龍千劫過，壁籬螿蚓一燈存。垂垂頭白收煨燼，幾及黃壚倒酒尊。（滬上言茂源酒肆有佳釀，穗卿、叔雅、君遂諸子時過醉其中，賦詩唱酬，名曰後黃壚。）

臘月二日到崝廬作
維歲迫節候，幾掃墓門石。獨負至日觴，夢魂冷程驛。懵昧徇所圖，猥矜鑿空役。江海弄狡獪，千慮哂一得。引還灌嬰城，投間脫偪仄。立渡睠龍沙，攀叢接鳥翮。到山夕陽亂，衰草步歷歷。嗒然訴重冥，儻訝存皮骨。宿沴侮頽襟，微尚矧敢必。弔影松楸下，曠古忖繼述。昏燈攬崝廬，慘澹立四壁。初有舍人婦，暴卒就窀穸。嫁婢又死去，孤雛寄之食。平生歌哭地，於汝見顏色。萬運互迴斡，祗勞中怵惕。宵起緬岡原，茫茫嵐霰白。

夏午彝編修將去南昌入秦維舟江岸乃與王湘綺丈同訪西山中道分失午彝獨攜愛姬宿崝廬賦詩留餉時距余至三日也詩句高妙欣慨和之
靈山閟幽扃，丹翠恒挂眼。仙侶江上舟，發興肆游衍。曖瞹日能溫，泠泠風欲善。嵐氣錯金光，層累貢雲巘。如何七聖迷，腸與徑百轉。翰林獨冥尋，逶迤蒞荒館。涼檠掩孤歡，高廊切雙琖。盪此六合胸，川巒赴籥綰。睹聽盡虛無，化機自濯盥。照耀凝雪姿，草葉餘婉孌。鬱紆奮高唱，了了天人顯。養空孰成虧，同異道所踐。想像稚川翁，振嘯對偃蹇。（聞是日湘綺丈誤入葛仙潭。）

山中徐翁程翁過談春時相與課種桐茶桑之類苗皆數寸桑且有長如人立者山民漸知其利繫以絕句
百里川原擁戶庭，曾從父老課農經。白頭枉自逢新政，博得荒山數寸青。
阿耶謦頦滿山阿，早計綢繆到笠蓑。他日思量誰活汝，墳頭大鳥樹婆娑。

二十三夜嚮晨睡中聞雷起感而有述
廬夜了衆喧，昏釭引熟寐。山氣蒸枕簟，魂暖卻魔魅。揭帷窗微明，桂葉影緻緻。砉然大聲起，萬輛蟠宵際。雞號屋瓦搖，雨風挾俱至。濤籟從奔飛，如海浮一轡。厮役雜驚叫，震撼併失次。隆冬愆潛藏，發亂陰陽氣。其兆爲殺機，孰云地可避。災祥吾安稽，顛倒劫天意。日中循樓廊，松竹未改翠。駁解雲光亨，變滅亦游戲。至人號不迷，緬巖掣遐思。

雨霽樓望
天表回雷雨，尊前數檜楸。拂樓明疊岫，暖鬢挂殘秋。村狹雞聲聚，陂荒虎氣留。（山中時苦虎患。）騎鸞何處所，雲外動樵謳。

望夢山
幻葉昏林夕照間，靈旗縹緲萬鴉攀。癡兒遺卻邯郫枕，日日樓頭望夢山。

樓坐日暖時見山蜂飛游
山暖蜂相照，林深雉欲高。春能留太古，天自養纖毫。巖壑光初定，田園意亦勞。溫風到杯酒，分去作松濤。

行野觀天際羣山
天龍蟠屈騰長虹，萬千鱗鬣爭爲東。尻高首下下飲海，金蕤綵仗空濛中。我翻衣袂視日色，目眵魂熒坐崩石。安得騎氣與之游，枯藤盡掃造化迹。

紅樹
屋頭合抱數紅樹，倚榻窺窗儘飽看。今歲霜重猶蔽瓦，昨朝雨洗更如盤。雲霞爭共斜陽色，樓閣初籠野燒寒。苦記老人扶箸笑，珊瑚瓔珞照加餐。

廬夜漫興
明滅檐牙挂網絲，眼花頭白一孤兒。行觴據案犬仍熟，累夜鼾牀鼠不知。手布山川聊自笑，（謂近規畫南潯鐵道事。）躬耕邱隴定何時。長成桂樹傷懷抱，起視橫窗三兩枝。

雨中去西山二十里至望城岡
羣山遮我更無言，莽莽孤兒一片魂。高下煙霏飄鬢髮，送迎負擔自溪村。影箯秃柳猙獰出，喧屋攢楓向背翻。越陌度阡同夢寐，望城岡外雨留痕。

長頭峴道上
峰峰葉葉萬雲堆，親訪靈仙撒手纔。晚雨祗今原上路，無人知是看棋回。
初添野水浮牛鼻，退認炊煙護豕寮。小市依依曾一飯，車聲人影第三橋。

自西山還城館誦真長芰潭唱酬之作次韻奉和
返自窮山猨狖居，稍參法喜對真如。驚人且許躭佳句，好事猶能讀寶書。流轉江湖烹茗共，綢繆燈火據梧初。雲龍郊愈吾兼羡，誰謂今人用意疏。

次韻陶伯蓀見贈
爭席幾同陽子居，當壚漫隱馬相如。待逢百鳥與呼酒，時送一鴟能借書。鄉國暫憐裙屐盛，江山已負嘯歌初。當今公卿不揖客，笑數湖隄僵柳疏。

江干別芰老返豐城用前韻
估舟蟻聚伏蝸居，覓到竿燈意豁如。夢寐猶傳鷗外語，兒童隨習蠏行書。（芰老一兒一孫留城習西文，今挈去。）古情已逐波濤盡，杯酒無忘桃李初。更待崝廬作寒食，留光巖壑屐痕疏。

泊雞籠山聽雷雨
殘夜仍雷電，孤舟自笑顰。移來千嶂雨，釀作一江春。閶闔纏淫氣，鄉關認此身。烏啼指城郭，同是夢中人。

過湖口有懷諸真長客縣令所
纖雲篩日暖如春，鷗翅鳧翁對對新。帆外石鐘籠窈窕，尊前五老接溫馴。滿懷治亂能逃世，弄影湖山覺有人。放溜扁舟不相待，空勞風起問青蘋。

泊九江晚謁壺天遯叟
松蘿別徑少城東，微雨籠燈造佛宮。南斗之旁存此老，廬峰相視更無窮。一椽醞釀丹鉛氣，萬化推移妙徼衷。江海不煩招軾轍，（時實甫客閩、由甫客鄂未還。）鸞驂鶴唳在虛空。


鑑園園客蔡雲卿之婦張仰藥殉其夫主人爲徵歌詩張之是以有作
鑑園饒水木，清曠一隅勝。匪惟主人賢，園客共恭敬。引灌鹿車旁，洒掃待花徑。奄忽朝露危，其匹仰藥殉。翔鳥爲悲啼，飄葉雨成陣。主人烈此婦，憮歎徵贊評。方今倡民族，袵席維泮渙。蚩蚩昧經教，萬迫詎一應。寧意荆布間，勇決無遺算。情天自嫪愛，乃以順性命。扶持靡他私，立國資後勁。茲事奬方寸，尚冀知者聽。我來坐疏林，恍惚影蓬鬢。松梅鬱寒姿，淮流對如鏡。中激怪變腸，熟睇孤雲淨。

哭范肯堂
搖搖榻上燈，海角相諾唯。羸狀雜吟呻，形影共羈旅。嗟子淹沈疴，倏忽篤行李。飽聞絕域醫，滬瀆頗挂齒。謬計石散力，萬一疾良已。子果用所言，攜拏叱神鬼。初來奮低昂，稍久勉臥起。云何別帀月，天乎遽至此。歲暮轟雷霆，但有瞪目視。疚恨促之行，顛躓取客死。又幸保須臾，絮語落吾耳。殘魂今安之，荒茫大江水。
江南號三范，子也白眉良。早歲綴文篇，躋列張吳行。承傳追冥漠，墜緒獲再昌。歌詩反掩之，獨以大力扛。噫氣所摩盪，一世走且僵。玄造豁機牙，衆派探濫觴。手攬橐籥灰，緇此萬怪腸。慚汗視故技，八荒恣搴揚。永夜鬱自語，摧燒篋中藏。愚闇退抱蜀，几案引嚘喤。子亦笑相謀，燈火逐評量。嵲屼放人世，孤感依微茫。鄙事得熙恰，坐對髮蒼浪。敬禮復不待，餘生信倀倀。
通州彈丸耳，名以張范輩。張氏營實業，農商炫區內。范氏專教育，空弮辦茲事。子當寢疾甚，喘囈懼失墜。彌縫挽天亡，辛勤扶士類。其精貫物變，下牖無窮世。顛飇掃萬靈，姝姝垂文字。親朋日去眼，吾衰寧有恃。維嫡學東瀛，寅子所愛婿。家兒與驅駕，儻副銜木志。一事愧未能，李漢序韓愈。

實甫由閩寄新刊詩卷次其卷中與陳弢庵閣學師唱酬韻卻寄
暉暉一束詩，歘挾飛雪至。慘澹脫窮海，猶濕蛟鼉氣。把卷闔且開，所感溢文字。羈孤老爲客，任膝加淵墜。但掃芥蒂胸，而活升斗惠。島城亂雞鳴，風雨一研置。吾師長源儔，妙道綜情僞。坐迷嚮往心，根葉成飄棄。子日接光塵，分壇更聯轡。流聞激肺肝，因緣藥尩瘵。時危樂士賤，千慮詎一試。仍將家人語，志者氣之帥。

雪夜感逝
死去親知併一哀，帷燈簷雪映徘徊。等閒歌笑防追憶，重疊文書有此才。萬古祇餘寒澈骨，連宵翻教夢成灰。仰天侘傺誰相語，斷續江湖白雁來。

叔澥寄東游詩刊本書其後
掉頭一世不相能，去喚三山旭日升。的爍花光新寤寐，鬱盤海氣出觚棱。客卿雜事收遺燼，（黃公度有《日本雜事詩》二卷。）顧問孤吟切引繩。（張季直有《日本紀游詩》。）莫笑旁人與覘國，幾擎肝肺對殘燈。

除日柬季詞
尋常頦唾在鄰牆，擊缶傳杯索渴羌。遮莫移家俛谿水，便成隔世換滄桑。菜畦斸雪吟終好，唄榻棲香意自長。搔鬢又驚紛饋歲，殘陽斷角立茫茫。

又柬梁璧元大令
猛從人海處錐囊，沒轍斜街屹可望。喧寂但看鴉啄屋，生涯自笑鼠搬薑。牽腸朋輩飢堪念，反手安危世未詳。往事銷沈摩酒盞，空餘殘夢挂扶桑。（君去歲游日本。）

除夕被酒奮筆書所感
紀年三十日已除，兒童鵝鴨相喧呼。高燭照筵雜羹餅，被酒突兀增長吁。國家大事識一二，今夕何夕能追摹。西南寇盜累數載，出沒蹂躪驕負嵎。東盡黃海北嶺徼，蛟鯨搏噬豺虎趨。雌雄彼此迄未決，發祥郡縣頻見屠。羣島萬酋益嬲我，陰陽開闔方齟齬。當今事勢豈不瞭 奈何餘氣同屍居。自頃五載號變法，鹵莽竊剽滋矯誣。中外拱手徇故事，朝暮三四紿衆狙。任蒿作柱亦已矣，僵桃代李胡爲乎。宏綱鉅目那訾省，限權立憲供揶揄。何況疲癃塞鈞軸，囁嚅淟涊別有圖。剜肉補瘡利眉睫，舉國顛倒從嬉娛。公然白日受賄賂，韓愈所憤猶區區。吾屬爲虜任公等，神明之冑嗟淪胥。極念禹域數萬里，久擲身命憑鞭驅。朋興衆說有由致，欲掃岐異歸夷塗。士民覆幕出至痛，地方自治營前模。事急即無萬一效，終揭此義開羣愚。歲時胸肊結壘塊，今我不吐誠非夫。聞者慎勿嗤醉語，點滴淚血霑衣襦。


散原精舍詩卷下
起乙巳訖戊申
乙巳元旦晴眺作（以下乙巳）（一九〇五）
起貪殘雪豔檐端，初日彌漫動紫瀾。竹色桂叢籠造化，鳥巢雁影警高寒。尚依宿酒鳴孤憤，略撫新歌得暫歡。四海無人矜此意，重摩老眼岸儒冠。

酬璧元以元日和詩見示
兆歲逢春第一辰，（是日立春。）雍容裁句報閒人。到門車馬尊前影，堆案鐓盂雪外塵。莫挈牢騷供世役，猶堪傀儡轉天鈞。連牆奇士吾能數，知共樗蒲涕笑新。（謂君同居李曉暾大令。）

聞雲秋自永州解兵退居長沙有寄
十載兵間快指揮，眼中作健故人稀。雅歌夙昔邀填撫，退食委蛇有是非。邊郡移軍皇甫重，謗書盈篋樂羊歸。城門醉尉今逾橫，掘汝東臺苓朮肥。（君所居湘鄉舊宅鄰東臺山。）

王木齋見過話海上舊游
凍溜垂檐雪暗篝，上衣小火證前游。海潮一角燈千樹，攜盡啼魂結蜃樓。
鶯燕黃鸝相逐飛，香塵十里綠陰肥。輕雷初在樓臺外，閒數胡雛緩緩歸。
翠篦壓鬢絳敷唇，宛宛游龍萬態新。偏映酒杯餘此老，按歌聲裏究天人。（謂與嚴又公同飲事。）
玲瓏小閣賸嬌嗔，費盡才華賦洛神。多謝相知不忠厚，妝臺留看海揚塵。

同曉暾璧元往觀日本人幻劇
髠枝銷雪颺烏窠，物外閒尋得子過。穿市輪蹄聲颯沓，壓場冠珮影嵯峨。侏儒閱世原同幻，歌哭牽腸亦已多。自昔眩人誇異域，暫憑跳舞警蹉跎。

寓園春集和伯純
沍凍結蓋壤，歲始蘊一泄。枿根釋雪痕，柳眼碎煙纈。曠池暉浮浮，棱石黝揭揭。鸛咮下汙滓，鶉尾擺嶻嵲。負牆展雞柵，覆甃豁蛇穴。園姿頗幽映，春事謬擿抉。鼓鐘應物序，賓親滿英烈。髭皙各有態，殷闐枉輈轍。燕席環玲瓏，青霄誘高瞥。堆案哂饋豚，薦俎掃庖鼈。酒行瀉坎浸，渴吻孰扃鐍。屋椽燦燈火，縱錯鬧談舌。控絡大宙內，鬨鬨一蠓蠛。張侯俯堂㘭，獨瞰意飄撇。袖出攬興篇，端緒麤綴列。否運遘殃敗，玄陸紛齮齕。備駕折籋馳，交途捧跛蹩。蒿莠勝柱礎，厦構危繫髮。矧贅不貲軀，歷抵害株橛。雷劒久埋獄，卞玉繼泣血。宴私形諜間，枝拒見闊絕。自詭面目黧，冥擎肺肝熱。噫吁是耶非，坌拂引嗚咽。猛虎挶井檻，騶子撲以媟。枳棘下孤鳳，光儀蔽螟蠥。氛祲所包纏，天人互顛蹶。子材實雄驁，睒陽捽唐突。川海蓄涵澄，嵩華終跨越。環混挈樞機，精瑩灑蘭雪。爰止鯢䱎淵，倏與萬化滅。

人日顧石公廣文飲集龍蟠里至者爲繆筱珊編修張次珊通參張伯純郎中徐積餘俞恪士兩觀察及余凡六人
酒人負我金叵羅，一去撇捩如奔梭。盋山黯黮龍淵閉，林花開謝誰摩挲。我亦經歲慰蕭寂，有眼未挂青青蘿。坐想鼓篋校章句，日拊菜肚窺飯籮。獻春雪霽暄日曬，瞥睹刺柬招吟哦。先生歸作風光主，踴躍佳氣浮槃阿。朝命籃輿訪古道，依郭穿塚隨駕鵝。枯木橋頭一笑對，嘉客三五聯涪坡。各晞鬢髮照寒水，微拖遠岫明煙螺。世變軒騰到夢寐，不改苔徑留鴉窠。呼觴促坐快飲啖，餚胾味與虀鹽和。繆張才雅據壇坫，汙隆亦頗傷轗軻。徐侯罷釣東海水，胸次鬱律千蛟鼉。郎中靜兀貌若愚，別抱哀樂償譏訶。城南俞卿最後至，拇戰再接橫矛戈。鯫生祇映寒梅柯，斜睨主人醉顏酡。少焉一客騁狂謔，欲開殺運持條科。江南冗吏久不飽，刀鋸其如饕餮何。豎儒溺冠有前例，可否丐命髠雙皤。滿堂歡呼面仰屋，安知戶牗頽羲娥。題詩人日記軼事，散歸隱隱聞鳴珂。

園居看微雪
初歲仍微雪，園亭意颯然。高枝噤鵲語，欹石活蝸涎。凍壓千街靜，愁明萬象前。飄窗接梅蕊，零亂不成妍。

次韻季詞齋居即事
千山孕綠待啼鵑，雪罅晴光對渺然。想像樓臺明小水，蔽虧城堞護長煙。瓜田凍裂閒攜鍤，笳吹飄揚醉仰天。自古江南供一擲，莫教烏鵲喚朝眠。

於亂書堆中忽得吾友廖蓀畡廣文重刊詩卷不省何時投寄末附近歲之作所未經見驚喜誦之繫以小詩
酒榼吟筇散渺茫，每從桑海覓湖湘。十年相望豹藏霧，萬卷叢殘鼠齧廊。觸手琳瑯驚有異，堆胸歲月憊都忘。空知老去矜詩格，攜照青天涕數行。

月夜獨步
萬瓦浮新月，孤城落晚鐘。行歌有人在，微醉帶春慵。苔色昏昏見，蘿陰窈窈重。欲呼霄雁下，影我踏從容。

飲鑑園玩月
溪園眼邊物，衰憊久闕賞。開歲踐嘉招，夙心一摩盪。廊館風玲瓏，柯葉煙莽蒼。脫雪數株梅，卻立據鼠壤。孤樓擠雲隙，羣山微可仰。寒月作芒棱，鬱勃肺腑朗。一水含笙歌，明滅窺雙槳。循梯錯賓席，燈燭燦帷幌。羹胾映春蔬，彬雅得吾黨。轟轟癡虎頭，（謂顧石公。）行酒倒甕盎。拔幟萬人敵，突圍掃無兩。軍法佐觴政，醉死敢道枉。虬髯昂然來，（陶榘林最後至。）堅壁拒倔彊。撼之不爲動，坐大蠻夷長。四面環楚歌，崩散各拊掌。獨留照闌干，戀此夜氣養。斂翮棲鳥閑，吹沫游鯈上。睨彼濠堂空，天外割奇想。

上元日雪中劉龍慧梁公約相過
癡雲抹漆亂鴉橫，爆竹千街雪裏聲。二子從容躡高屐，一春消息在初醒。園池祇領荒寒味，文字猶爲賈豎輕。歌舞昇平吾老矣，令辰賸有濁醪傾。

董卿見訪云今歲可擺落事役重理吟詠調以此詩
喧世功名刺萬眸，有人垂手聽橫流。煢煢來自百僚底，齪齪寧爲一歲謀。塵駕疲能脫鞿鞅，風懷例合貯窮愁。更煩吟徧秦淮柳，雷轉飢腸數白鷗。

江行抵通州港岸
江暖孤舟下，燈初萬念驕。回風穿海入，移渡觸天搖。性命完漿舍，光陰秀麥苗。亭皋紛在眼，吹雨冷瀟瀟。

正月二十二日通州南郭外會送肯堂葬
重來城郭更尋誰，海氣荒荒接所悲。原路一棺寒雨外，衣冠數郡仰天時。斯文將喪吾滋懼，微命相依世豈知。惟待千年華表鶴，河山滿目識殘碑。

集通州師範學堂示季直并貽王旭莊州牧
跨江控海一都會，廣厦環流物象雄。盡抉羣材棄糟粕，上窺三代得帡幪。瀛寰福澤聲靈合，石室文翁擬議空。起撫絃歌誰和汝，相攜破涕問蒼穹。

於江孚汽船晤余翼齋陳哲甫兩觀察夜談
雨氣寒燈焰，氈廳二客親。胸中存姓字，意表挾酸辛。駕海曾探險，（翼齋新自美洲引還。）談黔在饋貧。（哲甫出示所著《談黔》一卷，多言卝事。）還愁宵浪白，飛濺過江人。

驚蟄日飲集淮舫
獻春幾何時，寒色猶纏裹。午弄秦淮漪，日氣融一舸。微波吹組練，低岸絕埃堁。嫩碧滋柳條，細白浮梅朶。靜數魚鬐張，笑逐驢腳跛。晴雲照天墟，叢雁點么麼。吾儕究安適，成就嗒然坐。萬岫合冥茫，蒿蘆穩孤柁。燈酌出寥廓，管絃引婀娜。中流揚新聲，滿聽初貼妥。起視星斗高，歸櫂箭脫笴。哀樂紛莫原，物固有所可。城堞依尊罍，江南其老我。

實甫郵書旦暮從閩督解官歸次前韻
東西南北人，又載營魄至。四海莫之容，信短英雄氣。一昔書告我，羣彥角文字。小叩而大鳴，聲雅起廢墜。窮荒得此樂，師儒所分惠。奈何寄專梱，翻覆輕變置。長安似弈棋，流傳匪訛僞。兀隨繡斧還，猶痛珠崖棄。鼉龍湧山嶽，欲駕無勒轡。鑿空迷歸年，拊心痗成瘵。幸留鷹爪囊，汲溪可烹試。期子訪毘盧，呼僧話九帥。（毘盧庵爲曾忠襄所助建。）

晴望
愁霖兼日夕，點滴到尊前。恐改蛟鼉穴，初開燕鵲天。竹叢經霧解，柳蕊坼春妍。三徑留孤影，看魚意莫傳。

題張次珊通參日望樓餞別圖卷
楚中二直初放歸，（兼謂高理臣京兆同致仕。）薄海愾歎滋然疑。更番論列在帷闥，功罪所屬知者誰。亡何蕭牆煽禍亂，纍纍東市橫朝衣。始悟餘生就蓴鱠，會有天幸非人爲。沈吟兹事五年久，鳳靡鸞吪喧萬口。流連帳飲日望樓，煙塵莽蒼空回首。公亦陸沈囊几間，食字不飽如我頑。行競錐刀稱子本，漫堆世變凋容顏。三致千金覓方術，儒俠賈豎相往還。異時傭保與雜作，休沐攜看江南山。

雪中攜叔澥由甫次申飲酒樓
湖海人來氣自豪，攜憑飛閣醉蒲萄。瓦鱗新雪生春豔，旗角寒雲捲雁高。憫亂心情成小聚，盪愁歌吹壓羣囂。蠣盤酪椀兼滋味，坐對花枝拂二毛。

次韻酬李審言維揚見寄
恨別傷春覺已多，酒痕三歲換蹉跎。庾郎食籍珍鮭菜，江令毫端豔綺羅。緜蕝諸儒嗟散落，珠簾十里想經過。峩峩淮海無雙士，莫折瓊花照逝波。

百花洲湖亭眺雨
晦雨茫茫湖上亭，步廊閱盡去來今。浴鳧新漲荷錢滿，礙馬橫隄柳線陰。零亂風光支病骨，追隨父老笑初心。撫時留得間滋味，瘦石寒漪照獨吟。

江上逢龍伯鸞觀察喜而有贈兼訊其中表梁節庵
三年邂逅兩逢君，海角江頭共夕曛。肝肺猶如當日熱，行藏微恨故人聞。篋中槧本千靈吼，鬢底波濤九派分。爲語習池醉山簡，餘生相繫祇孤雲。

送子培解南昌守印綬隨使海外
歲時閉置同新婦，鬱鬱陸沈黃綬間。倏眩螭虯光動海，起遮鷃鵲氣如山。探源星宿枯槎在，倒景蓬壺夕照閒。酌取瓊漿分一滴，西江父老遲公還。

中秋夕百花洲水亭玩月
西山吐孤月，愁向故鄉看。柳岸露初白，荷湖香已殘。歲時成惡抱，簫鼓警飛翰。弄影摩腰腹，空憐舊酒顏。

由九江之武昌夜半覉郵亭待船不至
廬峰長影插江流，濤白煙青頦唾秋。强臥郵亭數星斗，孤明燈火聚鳧鷗。支離皮骨殘宵見，生死親朋一念收。魂夢十年迷玉笛，茫茫開眼此淹留。

過黃州因憶癸巳歲與楊叔喬屠敬山汪穰卿社耆同游
提攜數子經行處，絕好西山對雪堂。勝地空憐縱歌詠，諸峰猶自作光芒。黿鼉夜立邀人語，城郭燈疏隔雨望。頭白重來問興廢，江聲繞盡九迴腸。

九日從抱冰宮保至洪山寶通寺餞送梁節庵兵備
嘯歌亭館登臨地，今日都成隔世尋。半壑松篁藏梵籟，十年心迹照秋陰。飄髯自冷山川氣，傷足寧爲卻曲吟。作健逢辰領元老，下窺城郭萬鴉沈。
杯酒初深搖落悲，孤標離色見須眉。平生所學終能信，功罪旁人未許窺。會起臥龍襄水曲，更宜騎馬習家池。采薇早晚亦歸去，相憶白雲無盡時。

宿實甫崇福山寓廬于晦若學使亦至
結廬峰頂四無鄰，共子銜杯話苦辛。投老虀鹽堅自擲，逐羣爪觜恐難馴。江湖暗數千帆盡，燈火初宜二客親。去國懷賢紛涕笑，迷離今昔隔緇塵。

十桂堂坐雨賦呈抱冰宮保
藤棘垂絲桂拂廊，坐間微雨洗秋香。支頤啜茗憂危大，負手看花意思長。曾向池亭憐舞鶴，祇今觴詠答寒螿。賓僚久慣依迂叟，餘事論文未可忘。

酬李文石觀察
啖餅夷門兩少年，搖搖日月見霜顛。江流照影知吾在，寰宇尋碑覺汝賢。隨筆欲仿孫退谷，折枝旁寫惲南田。銷沈心事聽秋雨，吹夢橫吟到酒邊。

山堂夜話贈小魯時小魯方悼亡
我來訪舊面虛帷，自許黔婁淚滿髭。重對秋燈分藥裹，强過山館數花枝。銷磨意氣吟仍健，顛倒英雄世不知。攜倚闌干摘星斗，江城鼾動柝聲疲。

連夕詩會戲呈抱冰宮保
公垂橐籥信多能，流略包纏妙悟憑。辰告遠猷迴寤寐，清秋逸興自飛騰。尖叉巧鬭雙聲句，象罔環窺一穗燈。應笑鯫生艱奏技，垂頭摩腹似癡蠅。

和實甫山堂雨夜遣興
屢挾江聲到此山，亭亭桂樹向人閒。胡麻煮茗喧殘夜，樺燭傳箋破醉顏。蟋蟀殷牀如有約，駕鵝啼雨去無還。癡兒情思同秋葉，飄颺紅窗翠壑間。

漢上旅館坐雨時方訂南潯鐵道債券
漢上樓臺雨作絲，料量鹽豉幾攢眉。塞衢負擔聲邪許，拂屋旌旄影陸離。親駕鹿車元不遂，竟書驢券亦何爲。因人錄錄少成事，坐對瓶花弄酒巵。

和實甫恰園觀女優
搖江燈火接樓臺，亂眼氍毹萬舞纔。歌泣已開新世界，神仙真謫小蓬萊。迷離傍地誰能辨，老大逢場意自哀。終竟人間聞此曲，梁塵飛盡一歸來。

贈陳石遺監督
勝流沈（子培）鄭（蘇堪）抗顏行，說子淵濺無盡藏。狼籍詩篇爲客久，摩挲櫑具看人强。過逢江漢頭俱白，上薄風騷氣獨蒼。更欲用心到聖處，坐收俊語挂奚囊。（君有選刻朋輩所爲詩之意。）

戲柬小魯
所不能如賸此髯，憂天談道睨時賢。芋魁作飯厨無肉，草履尋山杖挂錢。捫腹詩書藏萬怪，吹毛訾議到孤氈。還防賃廡窺籬客，（謂實甫。）鎚破家居自放顛。

酒集琴臺作
微阜層軒拂眼新，重尋松蓋長龍鱗。滿湖秋落殘荷色，斜日杯浮大道塵。只有徜徉供此世，未應癡妄認前人。讀碑又覺名流盡，數點閒鷗與我親。

贈紀香驄監督
憶昔燒燈倒瓦盆，老來襟抱接清溫。劫餘名輩猶能數，物外畸蹤未可論。讀畫評詩有家法，登臺彈淚望中原。白頭都講何人識，此是通儒六世孫。

山堂秋集贈何棠蓀觀察
發源江水數千里，犯溜觀潮往復還。形勝山川此都會，樓臺花竹對容顏。雄心想逐衣冠盡，高詠剛忘世事艱。指看棲烏翔未下，重重煙雨鎖柴關。

贈程子大太守
廿年湖海作才人，今棄糟醨悟道真。儒墨紛綸規自出，市朝填咽欲誰親。運斤斵鼻天機在，起舞驚心宙合新。我媿蟲魚老塵几，請捐故技伺針神。（君近設工藝所，兼及刺繡。）

靄園夜集
江聲推不去，攜客滿山堂。階菊圍燈瘦，衣塵點酒涼。平生微自許，出處更何方。簾外聽歸雁，天邊亦作行。

由武昌渡江還漢館
一江橫匹練，還往費吟身。微浪吹魚出，孤雲接雁新。鬢毛閒閱世，笳笛冷招人。插眼晴川閣，朋尊憶未真。

贈楊範甫監督
早覩聯翩好弟兄，匡時興學各聲名。歸營別校今誰比，偶觸羣喧道益宏。江漢又逢開口笑，文章幾作不平鳴。銜杯回數游尋處，種柳成林白雁橫。

贈曾履初觀察
曾二溫溫無所試，胸中乃森千甲兵。掉頭金門去飄忽，插腳南紀孤枝撑。十年翻覆世難極，一室詠歎天機清。日挾阿兄但就我，丈席過酒長河傾。

江樓晚望
荷已離披柳葉殷，空留秋雁點關山。加餐客子無功狀，癡盼江頭釣鮒還。
嫋嫋江波初月輝，樓船去眼竟何歸。鄰歌祇是牽人意，博得憑欄露溼衣。

靄園公讌賦別分韻得菊字
蛇山首聳牙簇簇，棹尾江水如轉轂。靄園高置額頂間，囂市平林咸到目。黃髯倦游還好事，特闢玲瓏數椽屋。歲時賃廡琴志生，挈妾抱書歌當哭。春風邀屐踏蘼蕪，秋雨依簷韻花竹。我來就宿忘主客，菽乳芋魁每充腹。差喜朋侶得聞之，紛紛送酒且饋肉。自然談笑出酸腸，真見江湖容老秃。賤儒醉飽工作計，朝咍暮吟苦不足。捉鼻閒看北郭船，簪頭靜映東籬菊。晴霄萬仭雕鶚動，倏布離筵對奇服。滿眼英俊氣何橫，挂口瀛寰意微觸。方今畫策收桑榆，競資同軌控大陸。幾人出手辨茲事，自哂騃鈍信碌碌。鑿空鑄錯卒未喻，拚歸牧豕西山麓。倚柱睨壁篤行李，衆芳所在吁誰屬。（園額題「衆芳所在」四字。）翻思十載眠食地，鐘磬不改亭臺續。猥遭元老顧樗散，又荷羣賢采邊幅。士生當世無一成，兩肩扛喙但飲啄。千悲萬慮雜肝腑，忍拋公等問時局。野鴨蔽天霜氣淨，門外帆檣森筍束。留語窗几蓄丹鉛，後先題寄煩最錄。

滬上賦呈弢庵閣學師
瘴嶠深藏聽水樓，長成松竹數春秋。自凝道氣馴飢鵲，偶式游車問喘牛。燈火笙歌千慮迸，陰陽儒墨一尊收。海涯重見緣傳法，瓠落門生亦白頭。

壺天遯叟八十生日
匡廬秀南紀，積氣陵參井。霞石九疊屏，劃嵌霄漢影。真靈所翔聚，緬對暇以整。維公宦成歸，眺息愛奇嶺。築屋梵刹旁，琴心自緜永。平生功名盛，喉吻棄苴梗。謦頦答松聲，都付猿鶴領。養空森物象，亘古入悲憫。彌綸載仁書，道與天地準。孔老釋牟尼，寤寐接驂靷。詵詵兩兒子，笑看作贅癭。身挈萬化樞，無漏亦無盡。四海此父執，擎觴且造請。公但吐虹光，照耀五老頂。

十一月廿二日重赴滬於江上作
觀世亦何爲，蹙蹙成往還。海濱美遨游，擾攘車馬間。猥接師友盛，取濯塵土顏。別舸一夢破，射眼江南山。而又迫期會，要約無由刪。踉蹌襥被出，餘看棲鳥閒。旗腳影未收，決窗認沙灣。燕磯壓突兀，金焦迎兩鬟。江光蕩魂氣，俯仰了相關。鷗鷺下笑人，雲水久依攀。自詭殉物變，層累飽憂患。所營值毫毛，支此皮骨頑。霜露白萬里，寒聲動潺潺。劇能暖吾意，殘照留茅菅。

晴舟過樵舍
岸柳髠都盡，江波暖自翻。大魚同我上，孤鶩際天存。霜鬢搖旗影，鄉心照酒尊。忙閒定誰解，三宿已無痕。

歲暮渡江入西山至長頭峴
寒江落手綺羅淨，晴壑軒眉幛幔重。沙步風煙明蛤殼，橋亭楓櫟繫牛宮。車聲十里碾殘夢，日色千峯佳舊容。飽腹酸鹹皮骨盡，來聽樵唱答村舂。

到墓上還宿崝廬
枯菅已被隴，短松猶滿山。立當落照處，豔血光斑斑。風爲自東來，烏爲自西還。煙嵐澹淡之，颯入游子顏。常年獻節物，千里越阻艱。今也愆兩候，眼穿寸步慳。江湖誠負人，空戀木石閒。忘世反縻軀，疚恚訟我頑。跽拊青鎸碣，號悲動邱巒。魂氣出可語，杳莽又莫攀。蕭峯微含睇，天表垂華鬟。澗坑腥虎氣，蔓棘藏陰姦。池水靜黽鼃，霜實坼朱殷。光影引履迹，虛館鏗銅鐶。客傭訝淹遲，色沮筋力孱。歸飛迷投林，其奚謝嘲訕。四壁昏蛛絲，蝸痕映迴環。桂樹益出屋，密竹排牆灣。花枝掃無餘，記逐蜂蝶間。設燭睨甕盎，歌哭支癃癏。

視邠峴葬處
當門山小卻，互轉得新阡。抔土真親汝，杯漿與問天。日溫松氣合，煙瘦鳥聲傳。休憶頽齡母，聽潮漲海邊。

月夜樓望
好及霜飛月暈時，萬山不動一樓奇。松枝影瓦龍留爪，竹籟聲窗鼠弄髭。鬱鬱川原高塚出，緜緜神理濁醪知。閒宵毛髮梳風露，輸與嗥叢魍魎窺。

曉去西山
山樓初日白，扶去更迴看。霜陌穿蛇蚓，霄峰舉鳳鸞。翻眸匱葉接，帶夢隧燈殘。負擔逢能識，荒亭擁一餐。

百花洲湖跗對雪書感
投筇落湖館，吹雪挾飛濤。坐對江城凍，虛驚烏鵲逃。殘芽寧有奉，孤詠一相遭。會見堅冰至，迴燈向濁醪。

夜發南昌城
飄忽隨寒雁，轟騰動老龍。多慚席未暖，忍數歲將終。風滿江聲壯，燈迷夜氣濃。等閒摩腹地，煙麓隔重重。

渡湖晴望廬山
夜來風惡怒濤旋，曉起晴湖落鬢邊。貪近魚身浮鏡面，任移鷗翅拍吟肩。披霄彩翠靈山氣，中酒光陰歸客船。莫更作癡乞如願，大姑迎我髻鬟妍。

泊湖口
宮亭迷首尾，但有瓠壺腹。引吭循舌下，哆口又微束。大江橫齧之，傾注無不足。餘涎納若拒，澄濁界匹幅。夜舟插齶罅，萬象相照燭。戍鼓撾參差，旄幟影巖屋。蒼紫下撲人，摩盪千里目。雲間缺月上，坐看石鐘矗。阻絕不得往，想像僧傳粥。蛟鼉幾出窺，濤瀾聞擊觸。形便百戰空，遺詠感坡谷。九華究安歸，逸事更誰錄。千載同酒杯，勞生一夢逐。

到九江憶臘八日壺天遯叟生日曾過宿琴心樓今趁船不及重訪占寄實甫由甫兄弟
憶昨稱觴拜草堂，喜心佳氣四飛揚。登樓峯色圍吟暖，壓屋松枝裊夢長。上客寧妨動食指，（劉達泉、黃小魯兩觀察輒祕營羹飯。）孤舟一往亂愁腸。（余先買舟入南昌。）殘年又逐江鷗返，欠看新詩滿壁廊。

過安慶懷姚叔節
海濱一觀君，顏色頗幽瘁。自言興鄉學，志願百不逮。譬彼治園圃，羣卉見芽穟。培護不中程，衆芳滋蕪薉。又如調駒犢，良者拔騏驥。驅駕就夷塗，千里靡頓轡。自非致通儒，柄持擅利器。爬剔而長養，萬品何由遂。當世嚴復翁，所蓄涵道藝。冥解天人機，熟貫中西事。取以代盲聾，庶用修廢墜。昕夕造寄廬，導師援碩義。引避中然疑，百請艱置喙。吾道其非歟，作計端匪細。惝恍極煩煎，雞號歷失寐。子幸察區區，久莫我遐棄。鞭後挽使前，勉將父老意。余聞廢書歎，語語出肝肺。凡今章句徒，擁座各予智。誰能忘飢渴，牽攀圖化誨。演繹澈表裏，傾吐燕閒地。動容酬激昂，幡然改初慮。君時排闥入，喜氣溢眉際。從兹斵大匠，謂可告無罪。騰書報上官，持酒慶多士。余亦有井閭，聽睹日歧異。仰天自成噤，縮手那知措。孰非血氣倫，嗟君用心摯。宵舟過城郭，顏汗雜涕泗。憾未涉君藩，企瞻但捉鼻。

江夜
默默昏昏意，重重窈窈山。余誠不自揆，收取大江還。老雁穿雲出，長魚擺月閒。宵殘波浪白，斗柄插華鬟。

園望
孤負花時數舉觴，歸來殘歲對茫茫。老藤僵壁蛇留蛻，餘粒拋泥鵲覓糧。箕踞放言安所用，池塘照影未能忘。毬場新付漁竿手，爲掃枯蘆一畝强。

雪中過朱次江大令
寒餓故人常滿眼，未有如君澈骨貧。掌大雪花一相看，科頭呵氣已噤人。
子非昔日昔人耶，官職聲名只自嗟。記坐養知書屋裏，肥魚大肉鬭尖叉。
十口虛懸反過之，强搜筐篋以相遺。而翁賸句今能誦，我且無聊汝可知。

除日訊季祠
歲除將以詩，歲歲視成例。今歲當風雪，更脫江海至。攀過纔一瞥，那及胸中事。嗟我溷鄉役，父老所鞿繫。君若處蕭閒，容色亦微瘁。頗聞燃藜初，劇奪餼羊糒。丈夫蓄萬念，飲啄動爲累。釜轢甑生塵，但張一尺喙。猶妄不自量，仰屋畫大計。海客聲洶洶，城闕答羹沸。何因恢天紘，綜錯插此輩。攢眉旋捫腹，臘鼓轟雲際。梅影檐溜間，期君煮文字。

除夕
隔年今夕憤摛辭，老眼乾坤望起衰。戰後朝端稍震動，謀乖士氣尚囂灕。羣兒歸挂扶桑袂，嬌女憨摹饋歲詩。厭世憂天百無用，看圍高燭倒深巵。

元旦步後園晴望（以下丙午）（一九〇六）
有鵲語簷際，春晴第一晨。苔痕初錯縱，柳氣已溫馴。萬象窺胸大，孤雲落眼新。聊知魚極樂，吾亦罷垂綸。

抱冰宮保武昌節府廳事懸有國初釗公統勳于公成龍郭公琇魏公環極魏公裔介鄂爾泰公字幅各一從類搜致之盛歎爲僅見因檢所藏湯文正詩軸寄之以副廁六公手蹟媵以此詩
蓋代勳賢五六公，都收墨妙桂堂東。百年絹素光芒聚，一德心期沆瀣同。退訝睢州題尚溼，曾邀吳縣歎爲工。（吳愙齋尚書有題識別。）助輝粉壁垂精氣，長共皋夔寤寐通。

晴坐貽劍丞
鈴馱逶迤貓犬親，斜通塘巷果爲鄰。迎年憊欲疎還往，得酒奇都在笑顰。蹀躞衣冠仍此世，啁啾鶯燕已銜春。石間趺坐圍晴色，念汝商歌斫地人。

人日石公教授酒集龍蟠里
煙光日影在巖阿，柳罅龍潭寂不波。連歲偷爲挑菜會，萬靈初接據梧歌。牆花氣壓杯盤靜，林鳥聲傳笑語和。酒似江潮誰解道，（繆筱珊編修有「酒似江潮日兩回」之句。）主人微頷醉顏酡。

劉聚卿觀察飲席觀所藏碑搨書畫賦貽一首
拂雪初升君子堂，縑囊氈搨有輝光。故家海內回頭數，遺燼兵間動念長。（天發神讖碑、磚墖銘各種，係吾鄉劉慈民年丈舊物，庚子之亂，其家蒼黃出售，遂爲君所購。）圍坐歡呼虹貫酒，更衣顛倒鼠窺梁。春宵知在人間世，漫覓金門作醉鄉。（君時應徵將入都。）

園居次和劍丞
寸意緜緜天所親，坐依象罔以爲鄰。池冰拆日纖鱗躍*，園雪滋苔醜石顰。生鏡須眉欺大造，瀝醪胸腹養微春。千衢塵暖簫笳動，自隔圍香厭桉人。
*錄者按：「拆」疑當作「坼」。

四月五日喚船泝漲至長頭峴取途入西山
雨罅喚輕舠，泝漲信颿風。晴峯頗照眼，百里青濛濛。沙岸所齧痕，今來易西東。一片黃瑠瓈，亂插櫸柳叢。畸零瓜蔓水，處處沒鳧翁。犢有浮鼻過，鯈有銜尾通。其陽出微陂，雜花搖白紅。斜趨石甕橋，明滅浸長虹。可憐萬象影，詭蕩漪瀾中。襟趣忽已高，微憾無與同。鳴箯蒼煙根，升降草木豐。鬢邊白日麗，四映皆玲瓏。茗亭拾夢痕，欠伸於蒿蓬。但隨伊軋車，靈境誰能窮。

到墓上時節庵按事城中於前七日拜墓而去
蒼蒼雨餘山，突滿遲暮眼。孤兒同飄鷹，下爪無擇揀。叢花發已了，草印見深淺。短松被邱巒，狼籍盡裁翦。蝡蟲恣汝爲，負手千百轉。拂拭墓門石，墮淚迹猶辨。鄰翁爭致詞，異事匪訛舛。隔日寒雨中，籃輿落苔蘚。有偉丈夫者，獨以生芻展。此客不知誰，虬髯照層巘。心知在天壤，其精貫幽顯。去來不可原，攀霄涕空泫。

爲子培題姚雲東文字飲卷子
十牛鳴地懸奧區，續續岫嶺銜舳臚。潑墨蒼林蔭古色，醜枝盡靡雲氣麤。世間真有仙村在，著此二三山澤癯。搜攬怪迂吐光景，野服汚酒閒投壺。有託而逃適已適，定忘漢魏游黃虞。我返西山數椽屋，陂長壑暝聊可摹。楓根命酌亦徑醉，但欠素侶相嬉娛。樵老牧兒躑躅下，挽繩弛擔同朽株。絮語城中頃搆難，變起倉卒駭汗趨。杯酒爭言易與耳，縣尹頸血凝盤盂。人聲雨聲亂白晝，祆廟一炬天模糊。流傳里耳雜真濫，刺入肝膈增微吁。卻念使君好腰腳，追陪尊俎奔泥塗。空弮安施噤不得，舉足左右成賢愚。偪處險巇古未有，坐對官燭掀髭鬚。猥出畫本指勝地，萬態弄眼寧關渠。公手濁醪腹詩書，把臂荒傖真吾徒。老藤挂石蛇所都，沸蜩木末聽笙竽。擺落牘尾揚輕裾，亭子誓索魑魅居。强公同憂緩須臾，馱醉更竢宗武扶。溪風浴筆滿意緒，掃盡百道松聲無。

宿崝廬夜坐
孫竹抽梢雙桂完，歲時幾向雨中看。蛙聲乍起樓窗晚，雁背徐高陌隴寒。蟲齧萬松成秃鬢，鼠窺孤鉢賸零餐。矮簷癡拭新安碣，坐憶誰能涕泗乾。（晦翁書容膝二字碣，先公嵌置後壁。）

哭季廉
萬鬼猙獰鉅海隈，真成一夕碎瓊瑰。平亭學術歸孤憤，凋瘵鄉閭見此才。聽講祇餘殘月在，尋親應帶怒潮回。遺箋重疊藏塵筐，後有千秋未忍開。

廬旁被雹災聊記之
城東飛雹如酒椀，城西雹大如鵝卵。擊碎夏屋千玻瓈，毀瓦破垣更無算。其時雞犬皆夜驚，滿城官吏走且喘。況當焚殺牧師後，豪酋隊艦爭射眼。魂翻夢悸夫何誰，各指彈石恣蹂踐。可憐婦孺啼號極，匿案戴盆冀自免。天災人禍不虛應，好事聞之亦煩懣。我來山中視廬宅，牆角摧落可三版。他餘花樹略傷殘，不及松株被蟲翦。蕩蕩臥對西山高，姑置占驗容偃蹇。

哭次申
錦衣玉貌過江人，幾躓塵埃賸我親。萬憾都移疽發背，九幽更恐債纏身。羽毛自惜誰能識，圭角難礲稍未純。此後溪橋候明月，一披蕭卷一酸辛。（君彌留時，以蕭尺木書畫卷子見遺，言「後覩此卷如覩我也」。）

哭顧石公
海內號酒狂，尤以詩文顯。嶔奇磊落氣，一一在篇卷。倖直靡所容，冷氈恣偃蹇。亦復走遼邊，偶與債帥善。歸來愈自放，世變納孤琖。譏訶一世人，舉俗避白眼。吾獨愛石公，罵坐滋婉孌。酣嬉淋漓餘，角出輒飲滿。築居盋山麓，清曠稱傲懶。龍潭古不波，小嶺包蜒蜿。花樹臨青葱，橋亭虹影斷。雜植明石斛，婆娑西域產，旁擅一洞天，風光屬領管。歲歲挑菜節，佳客穿戶限。或歌或聯吟，或罰爵無算。今春薦盤蔬，馬籃臛羊臠。轟呼讀書堂，盛極一輩選。謂當吾未死，勝約歲必踐。近句爛几案，頷首無可揀。荏苒越上巳，室邇人已遠。此士今則無，累歎腸百轉。江南盛名彥，大都習熟輭。惟君貶新法，倔强吐忠款。善敗寧逆覩，口噤不復辨。君有平生友，鄭卿最繾綣。耳熟廣坐間，稱君奬其短。吾意卒不易，攄哀申謇謇。

廬夜
所遇成新故，荒山亦有家。燈前意高下，窗外雨疏斜。過客曾留飯，幽人自煮茶。繩牀還太古，飛夢繞龍蛇。

南昌青雲圃馬道人遺像題示住持
靄靄仙尉宅，千祀興壇場。踵迹蔚道流，鼎寶燦丹房。馬師何許人，其來自何方。岸異魁梧姿，銀鬚過腹長。足臂關銅環，神力莫禁當。胸腹傲萬怪，龍虎龜蛇藏。垂偈何紛敷，證諦接微茫。妙悟發天人，導源綜其綱。揚薪灰碩軀，霄宇爛生光。祥雲繚繞之，胎鶴下翼翔。衆庶見驚歎，傳說互低昂。至道還自然，繕性挫銳芒。變異誇末俗，謾誕階披猖。靈蹟耀大地，偶耳詎云臧。默探玄牝門，厥旨操括囊。

樓坐作
自營如縛蠶，遭迫如驅雞。歲月積汶汶，焉得肆攀躋。蹴踏埃壒間，但有面目黧。攜醞來窮山，腰腳甦杖藜。指爲上塚兒，倏忽晴雨迷。兀兀樓頭坐，四顧眼受鎞。側徑著飄英，連阜長新荑。雲嵐互虧蔽，衆嶺出角圭。茂林壓叢箐，遮以青瑠瓈。隱隱動龍蛇，迢迢竄麞麛。蕭仙沖舉壇，靈氣見端倪。想像洪厓洞，略不可考稽。彼皆有所棄，不儕觸藩羝。我匪出匪處，內視摩腹臍。親朋況死去，未償一豚蹄。惘然緬墟壠，跳枝接鼯鼷。牛迹遞隱顯，雉雊無東西。俯仰寧有他，爲誰留幽栖。

雨望待芰老不至
一往還餘我，山樓看酒杯。竹光搖雨散，松氣卷雲回。深念關啼鳥，殘痕長宿萊。青蒼連眼膜，端許作癡來。

崝廬雨坐戲爲四絕句
山中三日雨如繩，數竹看松幾拊膺。成就胡牀抱書睡，開關射雉更無能。
朝餐新剝貓頭筍，夜飲重煎鷹爪茶。一落江南憶鄉味，分明廬墓似還家。
客傭之母吾鄰媼，自識兒時四十年。白髮蒼顏今再見，避談舊事益悽然。
跳踉嬌憨誰氏雛，走攜論語雜屠沽。昨逢里老談蒙學，苦問朝廷變法無。

別西山於途中作
躑躅吟常在，溟濛徑已分。千山初斷雨，一雁下穿雲。野水光零亂，樵謳飽聽聞。棘花隨意白，風接更紛紛。

望城岡
萬翠壓荒亭，啼魂認屢經。坡陀明斷潦，草木散微腥。一飯淒閒味，羣嘶掩抑聽。丁丁出雲表，此意與沈冥。

百花洲湖亭觀漲感賦
飄眼明湖沒漲痕，荷錢破碎柳釵髠。掀翻鼉鰐都無問，自照摩尼濁水源。

戲贈程蟄庵
儒吏觥觥程蟄庵，家四立壁了無慙。譯編殆已誦八九，密友自稱才二三。枵腹趨衙得怪事，瀝血向世成迂談。草玄揚雲亦落拓，（謂乙厂。）先五百年君桓譚。

由甫過夜談作
誰歟輒夜過，由甫吾狎舊。過視同阿兄，才藝並天授。子較究吏事，不蒙畫餅詬。頃落百僚底，錐囊稍獲售。措手條例地，爬抉祛弊陋。倡言設旅校，長養菁莪秀。咄嗟具規程，此事可粗就。對燭見眉宇，諷議頗雜湊。力持南昌獄，彼族刃其脰。嚴祕伏萬因，坐使陷疑竇。尤憤豪酋橫，召妓於白晝。齷齪陪衣冠，瑣細固遺臭。餘及怪幻端，科比難赦宥。呼煎雙井茶，舌本助沃漱。更爲搜異聞，資噱延刻漏。降雹壯於拳，作倀附如瘤。死去王安之，憑致窶兒富。

月夜別南昌與黃益齋同宿城畔舟中
安排都瑣瑣，來對萬波明。月白唾無罅，江搖鼾有聲。浮鯈緣漲滿，零雁挂山晴。並影孤燈下，相看不世情。

九江江樓別益齋
蕩蕩長江貫酒巵，憑高送遠亦何爲。臥隄柳影一千尺，出屋檣桅三兩枝。挂眼青冥移雁鶩，撑腸祕怪鬥蛟螭。世間可了無餘語，掀盡濤聲祇自知。

夜過武穴
涴月黃流杳莽間，片旗搖舸出荒灣。尋常野鴨蔽天處，燈火光中數點山。

江樓雨夜與實甫同作
驚雷破碎雨翻空，江閣飄燈茗椀同。夢寐重尋成此夕，嘯歌自老見微衷。賤儒飲食終能嗜，深語端倪不可窮。欲向二髯解迎刃，（謂小魯、節庵。）看渠抵几氣如虹。

過武昌宿曾二園館
別巷好園館，教余寤寐清。陰柯弸幄滿，怪石撲燈獰。歷歷窺先烈，依依隔阿兄。欹牀笑行腳，留聽曉鐘聲。

汽車發漢口抵駐馬店口號
萬轉金輪羯鼓撾，橫穿郡國突長蛇。斜陽欲墜無人管，映盡中原鶯粟花。

四月下旬至保定越閏月二日實君布政兄讌集蓮花池作
闊略積歲懷，奔騁萬里途。執手皦日下，各驚顏貌癯。世難責攸寄，誰能愛微軀。連宵倒衷腸，屏風觸僮奴。繞屋念先澤，涕隕霑襟裾。（先公官布政使時，去今十二年矣。）君也奮相接，百躍併一吁。城偏蓮花池，勝蹟耀上都。爲我召賓僚，良辰挈榼壺。亭館信瑋麗，雙塘茁芙蕖。曲廊引坡陀，醜石絡四隅。交加古木色，濃翠垂霄鋪。弄影白玉梁，得像蓬瀛無。三聖留鑱珉，慨慕塵劫餘。絃誦未墜地，盛稱黃與吳。（謂子壽布政、摯甫京卿，皆久主蓮池書院講席。）遭值公退後，嬉此過隙駒。昔賢勞萬物，匪躬殉所圖。及出眺高明，恍與造化俱。一張而一弛，文武道不誣。期君休天鈞，集氣於沖虛。執古御今有，湛然貫精麤。洗心息以踵，囂訟皆笙竽。茲來覿政役，復極視聽娛。綢繆尊俎間，醉語效區區。

贈順循
文儒健吏眼中無，見子翻傷氣類孤。光怪發硎彈指過，伶俜吞淚到腸枯。羡魚結網容能及，將鷇增巢坐失圖。絮語埃塵雲物改，幾時歸老注陰符。

過天津戲贈癭公
酸儒不值一文錢，來訪癭公漲海邊。執袂擎杯無雜語，苦心和淚說彭嫣。
彭嫣不獨憐才耳，誰識彭嫣萬劫心。吾友堂堂終付汝，彌天四海爲沈吟。

保定別實君順循三日至漢口登江舟望月
往還萬里都無事，祇覓風沙倒酒尊。三日車聲縈別語，一江月暈澹詩魂。樓船燈火搖波碎，鼓角山川撫檻存。自笑身如南北雁，飛飛移影點中原。

江船將發小魯實甫來話別作
二客來尋江上舟，夕陽欄楯語中流。染衣塵土剛驅犢，橫鬢邱巒已帶鷗。老去聲名還對哂，承平豢養又何求。揚裾直犯蛟鼉窟，憶汝行吟鸚鵡洲。

還金陵走視次申雨花臺殯宮
尋常客還時，諜門君踵至。今我萬里歸，不聞枉車騎。君果安往耶，魂定旋拭淚。本期親執紼，愆策十日轡。越晨造殯宮，繞郭雲麓異。飛揚鐃吹聲，蓊鬱草木氣。僧寮橫兩棺，殉姬列其次。漆光颺蛛絲，捫拂中如醉。爭衡夸毗場，餘此野哭地。亘古誰無死，嗟君死顛躓。生世所遭歷，祇供疽發背。骯髒排世人，獨結塵外契。宿昔促膝言，沈沈在肝肺。乘興泛酒舫，月橋每聯袂。閒游侶亦失，衰蹇更何冀。掩帷立空階，仰瞥冥鴻逝。

寓園蜀葵盛開賦
沙塵眯眼久，歸對照天花。光倒一池水，晴籠百道霞。迷魂春欲曉，扶醉豔爲家。獨媿橐駞坐，枯藤睨挂蛇。

飲青溪畫舫示劍丞
連壑晴嵐光景殊，束腰帶水寫銀盂。眠煙單舸魚浮鏡，射岸疏燈蚌弄珠。笠屐俊游逢夢寐，（酒坐有姚壽慈觀察。）郊原新鬼隔歌呼。（謂次申新逝。）羣雛那解荒唐語，兀兀傾觴著老夫。

園坐憶陳士可同汽車渡黃河橋
歸來倚樹屋山晴，堆鬢車塵念友生。已負黃河橋上語，白虹千丈雜雷聲。

爲李審言題慈竹居圖
維揚李先儒雅魁，包孕六籍斟三才。發爲文章足光怪，排蕩淮海驅霆雷。自遭縫掖窺一管，目眵舌撟鄒與枚。頻歲乖離闕面論，踪影稍隔魂低徊。長夏氣暖初客返，忽枉書尺言歸哉。小人有母今八十，勉攜婦孺將尊壘。橐筆負米秉訓誡，敢苟禄仕華堂開。聊倩畫手作圖獻，慈竹居徵所從來。拂拭窗案敬且歎，明衷用意猶嬰孩。綠陰十畝户牖靜，飣盤凍筍光皚皚。澹泊至味娛几杖，愷悌悅豫天人該。燕鵲翔鳴亦自得，鳳凰下食夫何猜。會當推恩賫百歲，更看戲綵爲老萊。

城北道上
晶礫新馳道，晴霆疊馬蹄。屋陰銜柳浪，裾色潤瓜畦。詣客能相避，偷閒亦自迷。歸棲枝上鵲，爲我盡情啼。

歌席戲贈沈鳳樓同年
朝治文書千管秃，宵圍絃板一鬟親。使君風味高天下，卻費工夫作石人。

端午園居聞客述淮舫游觀之盛
傾城仕女簇淮流，鷗鳥驚飛雁影收。十里旗旛籠霧動，萬船簫吹遏雲愁。江南舊俗餘行樂，橋底寃魂想出游。（去歲端午，文德橋欄折，墮水死者數十人。）獨繞花光圍石氣，醉誇客語復垂頭。

滬上訪太夷
生還真自負，雜處更能安。意在無人覺，詩稍與世看。所哀都赴夢，可老得加餐。吐語深深地，吹裾海氣乾。

同益齋黃浦灘步月
夜樓持醉去，車下有新涼。草潤月痕碧，潮喧江氣黃。閒身無檢束，偶語不尋常。取適換人世，飄歌亦斷腸。

詣朱古微同年寓宅迷道而返
中有隱君子，千街不可尋。氛埃衝獵獵，光景隔深深。誰共斯人語，空知辟地心。還過谷口鄭，（謂太夷。）一證去來今。

過季廉勝業里故宅
蘧蘧如有失，養養定何之。醒醉誰同我，招攜況此時。標門符號記，駐屐賸漣洏。終負聯牀約，孤游悔昨非。（每至滬，季廉輒要下榻寓宅。）

伍昭扆自歐西夏穗卿自日本先後歸書以貽之
昭扆天西至，穗卿還自東。兩賢安所得，一世不能同。淚併乘桴海，魂翻拔木風。（五月十四日，滬上大風雷成災。）軒窗問奇畫，澹澹意無窮。

張園
燈火惱人意，揮車叢薄間。張園終自好，萬態復相還。草樹縈香吹，星河見酒顏。循廊同閱世，飛蝶對閒閒。

頤園觀電光圖畫
新置小園馳道隈，略圍榆柳矗樓臺。儘緣觀技療消渴，也逐雛鬟魚貫來。
幻影憧憧亂眼纔，陷都聯隊沸如雷。烽煙燒地萬旗白，使我眥裂心死灰。

晚至張園游人散盡啜茗虛廊悄然成詠
日沈車馬散歸鴉，獨踞風廊撥揀芽。密樹成帷宿星斗，疏燈羅石伏龜蛇。道心欲合無窮世，夜氣餘扶解語花。攜手勝流今略盡，閒看傭保數年華。

伏日日中伯弢過話園廳有詩次韻答之
客歸荷滿莫愁湖，坐接風香鬢影孤。觸熱偏宜褦襶子，聞喧誰犯執金吾。（江南徵兵方與警察隊大鬨。）戞廊叢竹陰初碎，點鏡疏花翳欲無。抗墜新吟入蟬唱，老夫餘興在蘆菰。

雨後園夜對月
樹杪騰涼月，胡牀好臥看。照檐蝙蝠出，飄砌絡緯殘。雷雨垂餘氣，池臺接累歎。吹笳江海斷，空憶蔗漿寒。

園居坐雨
荒園三日雨，卉石氣爲秋。懸霤妨池漲，新涼媚酒漚。鳩聲仍自亂，蟻隊久相仇。看看垣衣長，肺肝生古愁。

次韻鄧熙之翁過飯園廳見貽二首
園館蕭蕭疏雨過，池塘漲退見殘荷。偶邀巾屨三花在，高論羲軒萬古多。石罅風光照蔬茗，陸沈心事影巖阿。鯤鵬蠓蠛同無礙，那信人間有網羅。
屢劫還爲自在身，孤松肅肅石磷磷。輪囷懷抱挹無盡，老去文章工愈新。呼馬呼牛長此世，屠龍屠狗竟何人。期公莫話苞桑計，堆眼官資看積薪。

雨中尋青溪
衣鬢明秋漲，閒心無與同。片山雲雨上，孤棹管絃中。沙鷺飢相聚，風枝靡盡東。冥尋拂靈境，元氣白濛濛。

抱冰宮保七十賜壽詩
鉅海水所歸，峻嶽瞻萬方。維公體元氣，海嶽與頡頑頏。其學渾無涯，百家擷精英。夙綜漢宋說，抉剔益證明。遺經究終始，姬孔紹微茫。諸史導派別，獨挾治水航。文質遞沿革，蕃變攬一綱。富教求本圖，紀述參海邦。涵孕溢文字，龍螭交騰驤。章疏擇敬輿，語言妙君房。偶然吐雄句，甫愈汗且瞠。戲作擘窠書，眉山屹相望。瑰胸羅造化，瑣及一藝長。始直承明廬，哲彥翩翶翔。嘉謨預典禮，鳴鳳在朝陽。爭推第一流，倚贊期運昌。軺傳既接出，舉俗依儒宗。緒餘輶軒語，多士式法程。浸尋愈嚮用，遂蔚爲國楨。中原界汾水，嶺海表泱泱。大江絙如綫，輸委吳楚疆。節麾互敭歷，底績揚孤清。是時環外侮，機牙競怒張。千紀積敝陋，勢待掃以更。羣言乃不揣，淆亂雜披猖。公起斟酌之，踐取加維防。於世有砥柱，於國有干城。於民有袵席，於士有津梁。於古保純粹，於今闢康莊。治鄂久尤習，江漢繞寢廊。山林啓藍縷，農戰明管商。道器造俊秀，萬厦叶笙簧。天下勁兵處，瓌貨擅浩穰。榷算藐劉晏，矧彼孔與桑。回天數大議，冠世數大工。赫赫扶氣運，歷歷見艱貞。移鎮二十年，成就須髯蒼。兒童仰司馬，鎮將折贊皇。中國有異人，此語徧遐荒。公亦有所短，以拙守道常。人皆攘臂趨，退審斂銳鋩。又或懾詬議，挺挺躬自當。昔誦閔牛賦，引喻寄篇章。羣指寓言耳，孰辨掬衷藏。隔歲襥被出，謁公十桂堂。完固熊豹姿，澄澈冰雪腸。洪山作重九，賓僚從汪洋。聯吟動巖壑，高論睎陶唐。宇宙有此山，下視極慨慷。元臣係中外，遑恤憂患將。風雲絡繹生，叱咤杯酒旁。丹楓迎杖履，神凝天降康。心儀老益壯，卜公施未央。今秋躋七十，寵賜盛褒揚。四海走相慶，百國偕觀光。萬口所讚頌，於公皆秕穅。萬手所披寫，鸞羽拾豪芒。久辱公眄睞，輒恕野服狂。綴緝亦無似，聊以攄我忱。戟門初月輝，庶幾侑稱觴。

泊湖口
怒漲齧山腳，偎船雞在籠。石明蒼紫色，雲作淺深樷。老有觀漁興，閒論蹀血功。吹歌波浪上，微射港燈紅。

七月十四夜結客十數輩泛東湖看月
千頃風湖放釣船，橫肱跣足對如仙。荷香鬱鬱燈搖鏡，柳影層層月在天。自返故鄉無此樂，不知今夕是何年。去人留戀來人笑，（謂子培提學將行，愛蒼布政初至。）各有西山插鬢邊。

次答陳亮伯外部見懷
昔從吳季（謂癭公。）數豪雄，每及長安陳孟公。揮麈飽參千佛坐，橫刀快挾萬蹄風。略餘舞袖迴旋地，相望孤吟慘澹中。我自摧殘作溝斷，那勞匠石顧怱怱。

和伯弢酬李拔可新句
吏窮心亦窮，寤寐有秋風。爲吐思君句，亭亭物象空。綠輝生草木，白日在簾櫳。江海一相照，起予鳴砌蟲。

過伯弢晚飲
十日魂翻藥竈風，閒尋虛館蠟燈紅。長魚大胾人間世，更有新詩落眼中。
典衣治具小鬟傳，坐客清於蛻骨仙。（謂朱次江大令。）解憶牀頭五升米，醉歸分與典衣錢。

壽左子異宗丞五十
湘陰太傅扶天手，遺烈轟轟動帝閽。有子起家仍患難，雄姿妙略見根原。破荒日月光初大，獨立精神世所尊。欲倒滄瀛滴巵酒，看持元璧照脩門。
憶昔湖湘萬喙張，端煩膂力固苞桑。即今薄海防驚犬，誰念前規有餼羊。劍氣星辰終自近，菜根場圃定難忘。（君湘中舊宅有圃名菜根香。）豎儒那數韋平業，祇驗旍旂塞草長。

題吳溫叟青溪泛月圖
自我落江南，萬撼不措意。時時泛酒舫，但飲山川氣。頻歲牽鄉役，騰馳江海滋。游侶更凋殘，每奪眺賞地。頃還侵病魔，斗室等頌繫。散襟蛛網前，數磚供侘傺。藥裹厠新卷，揩眼虛明際。青溪一片月，模糊燭夢寐。水面榆柳風，橋頭鴻雁字。倒影六朝山，窈窕弄篷背。想見獨夜人，肺腑留殘醉。人生老縮手，物外成滋味。探幽契夙游，詩魂一魑魅。

漲退步後園
蛙蛇隨漲去，還我舊園池。行柳晴能舞，叢蘆響自悲。鬢寒秋井影，窠穩女牆枝。萬象扶衰疾，亭亭夕照時。

贈別鳳樓同年入廣州
劍裝北海移南海，風貌今人猶昔人。已有瀛寰落胸次，閒尋溪舫岸頭巾。絃歌萬族依酣寐，帷幄孤尊數積薪。世上功名歸健者，射潮去啖荔支新。

招客飲青溪畫舫久候不至聊賦短句
鉤月房櫳外，酒船城堞邊。鳥破綠煙夕，魚跳紅藻妍。掠檻迷鬟影，衝泥擲丐錢。衆賓終負腹，獨媚此山川。

次申家二鶴寄蓄後園一爲狸咋斃一於昨晨飛去悵然有作
死友平生籠二鶴，置我園池便俛啄。齊脛交頸仰天鳴，似戀舊恩悲濩落。一戕狸吻一控地，潛養羽毛棲息異。禍機不到箜篌山，風日熒熒自飛去。兒曹那知深入雲，城中大索徒紛紛。凝眸卻共精魂語，華表千年合覓君。

渡湖至吳城
駴飊務驅人，氣與魚龍上。舉酒呼神君，如願渠無恙。
飣眼望湖亭，烘以殘陽柳。中興數人物，都在啼鴉口。

九江鐵路局樓遣興
博望貪鑿空，長房專縮地。幻想託鬼工，紛營極嵬碎。魚貫操技人，策事瞠莫對。書生指畫肚，赧未習其器。賸有百尺樓，泠泠寫吾意。湖漪瑩千頃，廬峰倒蒼翠。雉堞絡虬陂，嵐樹儼冠帔。雨罅弄晴色，絲縷作霄翳。一髮牽江光，九面洩巖氣。化城金碧圍，靈液滋肝肺。盤鷹爾何求，擁隊涎魚味。趨利鷙鳥發，又以煎百慮。把茗擺落之，沖襟養天素。清輝籠几榻，晨夕驗佳寐。

題王尺蓀闇園詩卷
陶堂自詫泉明格，（謂湖口高伯足丈。）分派涪皤無解人。後數十年起閭少，冥探橐籥發其真。騰霄光怪湖山氣，破寐芳馨蘭蕙春。我欲微言參造化，精還糟粕是天民。

送別劉幼雲之官陝西提學使
皇運遘邅屯，丕變競興學。四方被聲教，繡衣出參錯。坐圖昧根據，廷謀脫羈縛。東鄰絃歌盛，望洋指先覺。裹糧遣就之，翕合飽諮度。虛往而實歸，羣公亦垂橐。劉侯鶱騰姿，影海聳片鶚。爰整關中駕，過憩潯陽郭。鄉井有斯人，夙心契冥漠。把袂奮談舌，燈搖涕欲落。覘國以自鏡，頑珉待剖琢。魯鄒道經天，萬冶護其躍。功成迹象外，此事基澹泊。秦風未湮墜，巖藪富蘊璞。刮磨發光精，九州可照爚。沈沈龍養淵，浩浩魚縱壑。因時爲隆污，闔闢在管籥。恢疏慎所持，族命固有託。飄鬢廬峯旁，積痗寫一酌。

十一月初二夜大雷電樓望有作
劃盡一樓奇，景物煥天眼。晴湖鏡匳開，雲岫屏風展。雁鶩時點綴，龜魚共游衍。霜隄秃後株，黃綠作深淺。塔影臥寒漪，孤艇月中顯。靈輝醉魂夢，酒椀恣偃蹇。初夕逼霾曀，雷電下掃卷。文豹號萬仞，金蛇繞百轉。破山燒大浸，勢與坤軸撼。飊海旋一螺，震眩保餘喘。誰謂真仙都，夜叉鬬黯黮。乖陽乘駮陰，天人氣相演。疆鄙果兆亂，過師塞船輦。（時萍鄉醴陵之交有匪亂，江南調軍二千，方過九江境。）跳梁賸壓卵，千里念蹂踐。豎儒稽災祥，寧以智自免。雞鳴起欠伸，悲笳在城版。

湖樓曉坐
湖氣釀爲霧，層裹蠒栗紙。玄鳥白鳥飛，錯列都貼水。復穿隄樹去，餘影亦譎詭。匡君下重帷，深嚴漱巖髓。虎豹爲之酬，鸞凰爲之使。想得五老過，天風韻碁子。道機孰能隔，握琖笑相視。瞬垂青雲梯，吾從此逝矣。

雨夜
晚風扶雨過江城，燈澀湖樓頦唾清。蝙蝠投檐臨水影，鳥烏爭樹隔牆聲。親爲賈豎天寧棄，冥躡匡廬夢欲成。都憶踏歌黃篾舫，漲痕應與蟹標平。

江上
鷺鷖同自憙，還往逐樓船。江氣成黃白，巖霏鬬怪妍。肺肝愁更拆，形勢古無傳。起望射蛟處，寒潮木柹邊。

題陶齋尚書陶公亭雪夜評碑圖圖後爲天發神讖精搨本
天璽紀功碑，誇示追秦烈。秦文照百世，吳碑頗剝缺。象書亦斯儔，其力可屈鐵。自從燔宮牆，存者寶補截。趙宗之所藏，迄未親几列。阮刻溷坊蹟，世或譏跛憋。吾鄉劉舍人，所蓄號匪劣。（南豐劉慈民丈世藏此碑，今歸貴池劉世衎。）要其精完處，視此恐難埒。尚書籠萬有，嗜異甘饕餮。東搜扶桑製，西摹埃及碣。三代遺法物，奧窈充閫闑。是拓雖瓌奇，於公例旒綴。獨念雪亭人，各有肝肺熱。梁李尤好事，目眵掉筆舌。江山凍酒痕，勝賞了一瞥。公證汗漫游，四洲入鑑別。持貫金石心，回數濟時傑。天演人尸之，今古赴嗚咽。還期發幽情，保粹啓來哲。

臘月二十五日由九江還金陵寓園
齪齪垢俗胸，挽洗大江水。江水生波濤，中有雷霆起。殘歲一身歸，入門咤婦子。瑣碎說蹤迹，筐笥爭料理。園池還我眼，煙破天光詭。冷竹咽酸風，敗蕉臥污滓。瘦石環秃楊，猙獰怒相視。疏雨不成霰，餘灑潤窗紙。二三親舊過，吐吻更拊髀。上有蜩沸囂，下有魚爛死。網羅彌四極，賸送鵲聲喜。萬化駐杯斝，婆娑亭榭美。擺落區中談，疲魂媚尺咫。

除夕前一日過季詞
公真天下好，神血凝斯文。老愈疲鉛槧，貧餘醉夕曛。當門嗚咽水，護郭陸離雲。殘臘歸相訊，巵言異所聞。

除日祭詩和劍丞
奎蹄緣蠕蠕，不避燖沃滅。棘叢飛翻翻，不戒網罟設。寰壤著大羣，顛擠得跛蹩。指掌白馬歲，災變固已烈。四張麒麟楦，輝我炎黃國。憲法頓輸灌，合彼海裔轍。猥以資洶洶，霾電詭一擲。吾衰汎江湖，向人有瘖舌。刺取賸餘景，咀嚼吐楮墨。且哦且自羞，么禽啾微雪。歸歟收視聽，蛇尾亦赴穴。瞥君祭詩作，哀鏘碎冰鐵。所極弄窈冥，霓敷靈草悅。揚我縷縷氣，澹與蜃樓結。雲龍逐東野，古淚復誰咽。猛挈日月開，劃照心頭血。

除夕
看殘賦芋偷桃局，併入燒燈撥醞時。萬市沈沈喧羯鼓，九霄裊裊影龍旗。老懷真覺黃農沒，遣行猶堪道路知。起拂星辰梅蕊白，烹茶煮餅我爲誰。

元日（以下丁未）（一九〇七）
園中直草木，曖曖見朝暾。鸛語含春脆，蝸涎篆砌溫。放言從易世，孤憤莫尋源。牆外盛車騎，空闈笳吹翻。

對雪柬伯弢
疏疏飄雪點春寒，柳蕊梅梢子細看。卻憶哀鴻蔽江北，䙰褷長映惠文冠。
挑菜搬薑風味宜，陶潛空宇少人知。門前過盡閒車馬，自爇爐煙護柳枝。（君新納一姬。）

雪夜劍丞見過示新詩
雪屋春燈兩幽絕，哦對寒叢稱嬾拙。肯屏騎從就我談，縱橫萬象窗明滅。歲月崢嶸酒入脣，案頭更驚詩句新。金張衛霍關輕重，笑謝悠悠世上人。

用前韻答劍丞偕梅癡恪士晚飲
燈衢簫鼓聯不絕，翠衫行歌有巧拙。閉門祗惜金石聲，古香氤氳散花滅。盤中鵝肪青魚脣，霜菘露韭相鮮新。邀遮一醉吐險語，賈島盧仝非世人。

再用前韻戲梅癡時梅癡爲兩江師範學堂監督
書畫不娶號三絕，儻買娉婷補短拙。兀坐學舍笑掉頭，日參法喜客慧滅。東家巧妝欺絳脣，西家倭墮高髻新。輻湊皈依正法眼，休忘恒河皺面人。

雪晴步後園
園雪琉璃色，池冰鼎卣文。春風引閒步，燕雁已紛紛。菜甲稀能數，苔香暖不分。循牆呵釣石，飄吹滿晴雲。

人日遣興
瓦溝殘雪明檐牙，園林一例春氣加。眼目晃漾筋力弛，雜樹日出翻鴟鴉。歲歲今辰挑菜節，盋山詩老相要遮。（顧石公。）潭汜深靚巒壑秀，構架亭館籠晴霞。摘蔬翦韭映鼎椀，錯列炙雁堆蒸豭。主人嬲客轟百盞，勢若克敵金鼓撾。呼聲動地屋瓦震，旗靡轍亂西日斜。乍肯受降到膝席，抱頭竄避同鹿䴥。堂堂斯人竟蛻去，城中好事今誰耶。壁間詩句幾剝落，藤蘿小徑空藏蛇。當時坐客亦星散，或役江海羈京華。欲沿故事攬風物，出門誰詣回游車。況復世難迫旦暮，上下屼〈山厄〉交紛拏。瘡痍餓殍極千里，蕩洗寧問犂與耙。吾儕追念飲文字，承平遭際猶堪誇。自摩鬢髮忍腹痛，坐嗅牆梅三兩花。

贈程樂庵工部
霜髭霞頰程工部，來作江南老畫師。染袖二陵弓劍淚，壓裝卅載夢華詞。蟲沙閱世留微笑，麴蘗逃名謝故知。幸布春陰護新柳，板橋照影幾枝垂。

對月
藹藹春城月，輝光初酒尊。窺簾新婦韻，棲石定僧魂。河漢誰能掃，鴟烏也自馴。獨憐溪上叟，（謂季詞居青溪旁。）搜句坐梅根。

初春攜家泛青溪
溪山佳友朋，不厭尋逐數。當其或違離，夢想然疑作。邂逅償執袂，倒腸百體躍。反復探舊歷，昭朗披新濯。積歲狎青溪，風月對殘酌。猥羈江海役，繩綆繫兩腳。晨霽春采動，發興指東郭。孺人藥爐閒，攜盞到稚弱。片舸瑩波瀾，柳芽煙漠漠。鐵柵木闌干，鶯燕相照灼。戞舷飛笑語，天物諧宿諾。裊裊一線魂，絪緼結秀壑。
鑑園雪氣乾，髠株出嵯峨。擁亭冷竹叢，孤映殘梅柯。香風四散滅，鏡影閑婆娑。等閒蜂趁衙，寂無鳴鳥過。漫誕蘼蕪痕，海縐江委佗。屈曲窺鍾山，木杪黏翠螺。拾級坐虛閣，手挽蒼蒼波。茗椀徘徊地，曾照千梨渦。高空有夢還，月白留行窩。
迤東麗樓臺，婦家所卜築。維船攀欹岸，羣稚奔快犢。遮以迎笑兒，牽引入深竹。兹區信奧曠，巒岫有邊幅。鎮覺清氣肥，寤歌在幽谷。連牆十畝閒，亦竊比湯沐。癡兒誇立錐，問舍愧碌碌。蒯鄭號偕隱，（禮卿、蘇堪亦買隙地旁側，爲結廬之計。）吟待溪聲續。終期茅一把，老死作鄰曲。誰敢謂必然，蛟虯長眩目。

雪中同胡子靖陳士可熊秉三訪半山寺
一點夢中山，曠歲失攀歷。常迷具茨駕，空睨老驥櫪。片春氣陰陰，微雪鵲枝集。二三豪士過，振袂踐佳覿。馳道直如弦，輪蹄散霹靂。橋柳轉凋疏，野梅共靚飾。凍腸騰棱鋩，四剸霄漢色。逶迤帶城陴，泬漻支屋壁。想公折腳鐺，虯龍隱胸臆，易世寤相摭，愚者矜一得。道喪才愈難，踵以成反側。徽幟雜天壤，萬口狃雞肋。公寧匪先覺，鐘梵傳太息。魂依謝傅墩，戲詠見溫克。文章碎金類，開濟有餘力。吾黨誰與歸，九原起活國。巖飇濯欄楯，溪流韻箏笛。終擬築鄰邱，繞廬伴散櫟。

海上
電絡煙幢下，輪蹄沸酒腸。萬譁穿蜃氣，一擲接蛟鄉。幻影初相雜，游魂故不祥。神山風引去，還我海茫茫。

六月十六日由南昌舟還金陵養疴湖上望廬山憶南康郡守王翰林並憶林貽書提學偕幕僚黃墨園君方入游此山
呻吟船榻對鷗橫，祗有湖波和此聲。卻怪看山閒郡守，不分瀑布藥勞生。
席卷天霄插畫屏，飛光散氣滿宮亭。使君知入白雲處，句句親教猿鶴聽。
爲語吟人黃墨園，玉龍峽是洗頭盆。舊偕梁（節厂）易（實甫）題名石，可被蛟涎蝕字痕。

尹和伯畫蜻蜓爲左繩孫觀察題
雨過池臺明夕暉，釣絲微映芰荷衣。回頭鶯燕銜花盡，莫向青溪款款飛。
翠羽丹翹風引之，二蟲大小又何知。天游負卻承蜩手，謝汝江潭老畫師。

七月十三日於後園聚家人用泰西攝影法摹小像
老味閑愈濃，病骨肯訾省。閉關絕癘氛，把弄炎晝永。雨零散花氣，澹日銜翠嶺。孺人愛景光，理鬢步園井。駕海收羣兒，新婦亦來併。層累列笄髦，翼石唾樹癭。蕉露槐風間，簪佩色深靜。嬌雛小垂手，笑探空明境。依依雞犬前，錄此團圞影。莊狎各有態，綢繆意自領。歲時望八荒，羈迹飄蓬梗。世棄完骨肉，娛我在俄頃。（時大男、次男留學日本，第三男留學吳淞，皆以暑假歸，期滿將別。）儘比桃源圖，聚族誇奇景。

病起玩月園亭感賦
羸骨瑳瑳夜吐鋩，起披月色轉深廊。花叢絡緯旋圍座，石罅蝦蟆欲撼牀。近死肺肝猶鬱勃，作癡魂夢盡荒唐。初知毅豹關輕重，仰睇青霄斗柄長。

對月有述
信有連雞勢，還成引虎謀。羣公支密勿，萬景乍沈浮。漂木寧論蠧，操刀費解牛。山河月中影，歷歷是鴻溝。

恪士新居茅亭
葦柳冥冥溪上亭，來看雲氣白還青。絃歌不到鳴蟬處，酒舫時隨倦鳥停。託世衣冠孤注盡，流天鐘磬萬山醒。卜鄰換得漁竿手，分我牆頭數點螢。

遣懷
龍鍾老物一籧篨，拚與途人目笑渠。縈夢夸蛾徒自苦，舞筵傀儡定誰如。戮民幾置風波外，息壤親盟刼燼餘。齷齪嶔崎無一可，殘年飽飯斫栟櫚。

紫薇
引還帀月耳，紫薇三度花。數與風雨戰，摧敗旋交加。當花再滿時，枕簞連呻嗟。病眼怯不窺，窗槅紅赮赮。盛秋病良已，出對羣鵲譁。瓔珞垂葳蕤，錦綺紛騰拏。燭天倒池水，萬象籠晴霞。籐蔓映垣坂，乾死赤色蛇。磊石蹲亭側，盡赭如蒸豭。夜半彗孛出，棱芒敵橫斜。不敢掃落去，此花益矜誇。或云元氣濃，胎奇踵光華。又疑迭作態，相哀滌癃瘥。徘徊亟慰藉，我寧石人耶。造化久失柄，自憙還汝嘉。歲歲保明蒨，矢願其靡他。

貽季詞
親受佳人肺腑言，江迴海斷幾朝昏。徘徊歧路天將厭，分付深杯道已尊。還著病魔供老悖，欲依星變訟煩寃。（近彗星出東方。）胸中水鏡眉黃氣，知有閒鷗日到門。

秋夜
置酒池臺花片飛，藤牀臥對露霑衣。萬方兵氣初秋夜，一道星河舊釣磯。草徑微燈捕蟋蟀，瓜棚涼月宿蛜蝛。琴歌休與殘砧亂，（閨中小女子方奏歐琴。）天末懷人更不歸。

劍丞過示新篇
衰疾下帷久，跫然喜足音。矧遺銜袖幅，字字古人心。幽溜穿巖璞，靈虬簸海襟。起予歎來者，不廢孟郊吟。

建昌兵備道蔡伯浩重來白下感時撫事題以貽之
補官號作蠻夷長，玩世仍爲江海行。白盡鬚髯償笑駡，依然肝膽見生平。滔天禍水誰能遏，繞夢冰山各自傾。豪氣未除沈痛久，祗餘對酒百無成。

小院納涼
小院風疏螢火流，依依兒女映茶甌。看星數點新涼味，不在人間乞巧樓。

顧亞蘧翰林同伯浩恪士過園居繩孫劍丞亦至談聚竟日遂留晚飲
秋園微雨晨，步步蘚苔新。初起沈疴地，同看隔世人。鵲聲迎劍佩，蜃氣認衣塵。雜入賢豪坐，悲歡所念真。
之子嵩高氣，崚嶒見諫書。殊恩還舊省，出宿帶微歔。甘癖涪皤句，言尋仲蔚居。灰堆能好事，揮涕未攜渠。（亞蘧言，從亡友李亦元知余曾刊仿宋槧《山谷內外集》，因索贈焉。）
晚酌供蔬筍，初涼染薜蘿。看天飄絮語，閱世有悲歌。燈火棊聲靜，（恪士、劍丞對奕。）俳優句法多。（余與伯浩爲詩鐘之戲。）勝游堪病眼，二客莫從何。（亞蘧、伯浩即別江南。）

亞蘧旋返京師有枉贈之作依韻奉和
照眼秋花豔放春，搖搖裙屐暖蕭晨。自知舞袖今無地，微覺神州尚有人。磊砢終扶松柏氣，狂愚已負嘯歌身。緇塵晦日單車入，刻骨新亭舊作鄰。（君舊隸江寧籍。）

恪士招飲淮舫作
累月痁作加暴下，裹足戶闥形尫羸。園花三四互開落，不復探首捩眼窺。涉秋散劑獲甦展，始扶僮稚尋蔬籬。玩月聽蟲頗連夕，藤榻露下餘酸嘶。何來嘉賓雜新舊，照耀亭館圍傾巵。高睨大談極幻怪，肝膈放赦魂熙怡。明日恪士酌水次，力疾就語忘癃疲。市廛岸步缺一角，山色了了清氣肥。畫船燈火仍鬧亂，打槳轉柁浮溝池。登降妖鬟竄狐兔，窺瞰保媼來魈魑。眼前一水鬨狎少，醉擲身手從湘纍。酒酣據坐歌管罷，側耳朝士哀京師。逐鹿衛虎改氣象，磔鼠齚犬滋危疑。祈天牖啓數大事，坐聽百爾洶洶爲。況競存亡假黨類，梯緣排陷鳴其私。崑岡之火鉅海浸，安知死所將尤誰。囁嚅閨房兒女語，翻資中外觀易棊。皋夔共鯀孰指目，載入堯典何淋漓。乾端坤倪呈露久，旁及詭瑣酡顏垂。客稍引去余亦倦，歸闔閣門陳佹詩。

追紀陳都司（并敍）
余友陳子言之弟子脩，名於勤，海軍學生，通英俄語文，屢副掌兵艦、及秦王島警察員。日俄釁起，疆吏屬間入旅順諜虛實，輒出葛死，密書報聞。甲辰四月舟還，中俄礮覆，泅免。既歸，隸陸軍，爲副標統。長官某，鄉人也，忌而中傷之，竟不錄其功，且左遷。乃去，之山東，權安東衛都司，司警察兵，氓戴其仁明，呼曰陳青天。未幾鬱鬱死。子言寄示所爲狀甚哀，尤哀譖者之使不獲達其志也，屬詩以紀之。
廬江俠士起咿嚘，奮入田橫五百儔。附雁帛書邀動色，脫鯨戈艦忍忘仇。名成海岱終孤立，日討軍民博死休。自古少年遭絳灌，長公收涕試回頭。

枕上
枕上迴殘味，空文嚼四更。暗燈搖鼠鬣，疏雨合蟲聲。憂患隨緣長，江湖入夢明。豆棚雞唱外，輾轉是餘生。

和恪士登樓感憤之作
老眼還期然死灰，摩挲斜日下樓臺。草間狐兔遺鳴鏑，天外蛟螭護蟄雷。杼軸祇爲沈陸券，瓶罍餘看過江才。毀車殺馬都陳迹，千尺溪流照影哀。

真長曉暾見過
黃雞啄影女牆隈，醞釀晴秋繡石苔。二客偶然看竹到，一亭無恙據梧纔。玄言擺落人間世，往事淒迷溪上杯。各有風懷寫孤憤，江山緜麗起騷才。

秋集桃園新榭
桃塢舊繁榮，千株競紅白。暖此一溪春，仕女錯履舄。阿誰覬佳勝，瓷礎營屋壁。斬掘不留殘，架構炫丹碧。脂黛朝鏡光，稍亂雲霞色。游舫指嗟喟，翔鴉斂其翮。秋來偶招尋，新榭敷燕席。融融日氣高，穿漏炙襟膈。怒吹煬竈堁，衆客俱辟易。息陰千斛船，槳動波瀾隔。徐傍燈火窗，爰攜晚風入。顛倒拾匕箸，讙呶嘬胾汁。吾儕稱好事，盡醉且今夕。想見胡牀人，二豪侍巾幘。

園步三絕句
兩行古柳絲，風秋煙露靜。中藏垂翅鴉，枝頭啄人影。
一片殘陽池，蒲葦相依因。初放徑寸鯈，網來長比人。
泠泠隔畦蔬，螻蛄夜相守。滋味養老夫，自負菜園肚。

八月十一日後湖觀荷同施履卿毛實君伯韓兄弟葛虞軒劉班侯
秋陰孕晨雨，涼色潤郊郭。游侶魚貫前，野航欣有託。捷疾脫箭靫，飄兀捲筍籜。蕭蕭葭葦風，零語挂寥廓。菱芡紛糾縵，細朵波光掠。敗荷猶映蔚，千頃青漠漠。淤洲得柳隄，板橋半燒爍。二一衝煙鷗，銜魚眼中落。棘徑夾修篁，遂涉太傅閣。雲霄萬古意，相顧念腰腳。瓦墁見毀畫，佻達戲爲虐。其習萌恣睢，教失孝義薄。飢僧亦逃去，租吏稍朘削。風景舉目非，誰云世外樂。小飲敵荒寒，積慮赦纏縛。歸隨梱箬舟，聽噪城門鵲。

實君將別相與徘徊池水側綴而成詠
公誠憐此水，交語立斯須。照面今同皺，鐫心竟自汙，危機迎世運，定命護師儒。領得濠梁趣，重來數柳株。

秋夜感懷和劍丞
老蟲乾鐵吟，草樹照秋心。冷月衣上淚，酸風牆外碪。虛空魂欲出，舜跖事相尋。窅窅聽鴻翼，孤尊信陸沈。
抱古依殘夜，無涯逐有涯。蟠膺輝五嶽，飣眼落三花。坐倚星辰冷，微添烏鵲譁。苔黃蕉露白，章句對咨嗟。

中秋園夜看月
簫鼓喧衢仰萬人，窺園新月獨余親。蘆簾涴露明於紙，松蓋棲煙散作塵。說餅江湖呼老宿，僨轅道路有酸辛。十年爲客姮娥見，祗對茶鐺換笑顰。

過陳善餘編譯局
眼光巖電腹河源，醉過高齋問草玄。世變已成三等國，吾儕猶癖一家言。屢傳奔月偷靈藥，從識攀天泣夢痕。文致太平託鉛槧，冥搜柱下見根原。（君論及老子。）

夜出下關候船赴九江
起穿晴巷出，白月共車茵。明滅燈搖馱，猙獰柳攫人。盲程聊自詭，孱影欲誰親。郭外江潮動，聽笳萬憾新。

隆和舟中曉望
嵐綺晴連千萬山，裊空旗纛曉風閒。琴歌猶雜奔濤咽，廬墓剛成力疾還。已逝蛟魚喧罟艇，長飢雁鶩起蘆灣。倚欄自拂襟裾語，念亂傷離兩鬢斑。

十一月二日同陳芰潭胡明蘊入西山道中
年年涕淚追尋路，風物今同隔世看。乾葉枯萁霜後積，亂峰孤塚霧中寒。照顏自令溪流皺，記夢微憐履迹殘。滿意西山親二客，魂翻日腳萬楓丹。

墓上
萬山驅我前，互穿嵐瘴窟。纍纍見高墳，寒草眠殘日。隔歲闕瞻掃，惟靈接荒忽。石氣縈白青，松枝長逾尺。有兒尚路人，孫裔那忍述。鷹雁摩霄飛，舊是眼邊物。鄰叟無恙在，欲訊成哽噎。
墓門冷兒語，詰曲伸千哀。海甸數鉅製，可望如蓬萊。湧現倏變滅，眩指金銀臺。發軔鄉井役，提挈同嬰孩。幾作困獸鬭，復及枯魚災。辛勤萍鄉翁，漂沒宮亭隈。建鼓亦無人，誰念然死灰。洶洶仰一嚇，萬口播鴆媒。猥持不貲軀，供彼阿與排。羿彀寧可游，伶鍤寧可埋。夙昔誓墓心，沈浮爲世咍。天用孰成虧，空處材不材。
客歲清明時，寒雨滿荒谷。梁髯先甲到，餘花耀冠服。灑淚拜墓去，得句寫心曲。我來想見之，生芻人如玉。自此限江海，恨未隨黃鵠。城中幾由旬，怪事縛兩足。觥觥彭澤叟，（謂歐陽潤生丈。）歎逝時省錄。掀髯談逸事，緜邈出其腹。兹游伴陳胡，夢寐繞山麓。世患令人老，一生餘幾哭。殘陽挂蕭峰，目送啼鴉宿。

國粹學報畢三年紀念徵題
穅秕揚萬古，神血凝三年。作者有憂患，傳之寧偶然。輝光天在抱，鉤素月窺椽。觀海難爲水，斯文與導川。

戊申人日龍研仙胡子靖見過園亭小飲（以下戊申）（一九〇八）
七聖迷具茨，佛亦疲津梁。咄爾倒置民，過前一蚊䖟。謬奮蟷蜋臂，日與車轍當。羣兒噪繞之，耕夫笑其旁。收身泥塗間，曰窺無盡藏。開歲得人日，園柳未夷傷。岸藹暄風生，鸝鵲下成行。君子既覯止，颺拂草露光。春荑煥初服，飛躍熙天陽。弄影愴故步，各自拾豪芒。森具腹中事，捧驗捭闔場。爾癡乃過我，澹澹對空觴。

雪夜感述
初歲光陰梅柳同，亭亭燈畔雪兼風。九霄飛影能搖夜，萬竅寒聲已怒空。誰聽馬肝終不食，尚餘雞肋欲論功。分明桑下曾三宿，記向閒謠斷夢中。

二月二十一日同徐悟陽道長赴西山展墓作
雲峰片片散幢幡，亂眼陂陀嚙草痕。怒出蜂聲迎野服，暗吹松氣護晴尊。遺言盡負成今日，仙客能來共斷魂。照水拂花頭更白，提攜萬影立黃昏。

爲德益三題美人對鏡圖
脈脈情思嫋嫋身，蟠天際海爲誰顰。青鸞飄盡黃鶯寂，留得花前共命人。

東城馳道晚眺遣懷
叢綠稠紅莽四圍，披披鞭影亂斜暉。樓頭一雁終能暝，天外雙鷹亦倦飛。吹葉可知風振海，醉花新有月生衣。道人心物同無競，閒睨橫笳緩轡歸。

三月二十七瞪陪同弢庵閣學師登雞鳴寺楊子勤太守吳康伯觀察亦從游
淪暉蕩蒼煙，斑駁亘山氣。奔車指歸鳥，十里雷霆碎。竹林光掠髮，柳行涼染袂。斜磴引穹巖，乃陟南朝寺。千山迤邐開，江轉蛇龍背。臺城插後湖，芥舟杯水置。捉鼻數廢興，賸嚼荒寒味。古色豁蒙樓，元老所署字。去作支天手，應夢婆娑地。吾師備講幄，昔與共歔欷。卅載隱見聞，造化果誰戲。道泰存孤蹤，神開燭羣寐。狂飆昨揭屋，迥挫萬里翅。吹晴此憑闌，雲物入決眥。浩浩浮市聲，芒芒通帝謂。游從二三子，峻抱各層累。歸步代籃輿，門生愧扶醉。

次申渴葬太平門外鍾山下走視有作
鸞吪鶴化已三年，花盡來尋撮土阡。蜀道招魂迷處所，蔣山帶雨照洏漣。孤雛將護慙無效，大亂萌芽恐更延。生世祗隨翻覆手，起公今定戀重泉。

淮舫夜集餞沈子封提學同年
花柳緣溪微雨寒，移來靚舫傍闌干。老夫買醉絃歌裏，已作神山海市看。
朱門桃李說芳姿，廿載風煙各自吹。出塞入宮同一笑，燈前攜汝認蛾眉。

慯鄒沅帆
沅帆汝豈佯狂死，腰腹槃槃此士無。增寫圖經萌國學，自澆酒琖避塵污。小兒德祖寧爲伍，大俠朱家欲共呼。後世重編獨行傳，應憐一往落江湖。

挽皮麓門同年
殘遺伏賈孰傳薪，卓犖沈冥六籍親。鉤黨姓名連甲乙，今文家法愈光新。累書不報吾滋疚，後世相知子有真。抱古憂天供一瞑，茂陵遺草問家人。

挽張雨珊觀察
衡疑鳳舉難兄弟，夙枉交親說紀羣。何意風雷折荆樹，天荒地變影雙墳。在山泉水河流助，聽雨圖編海內聞。猶憶鄂樓瞠向我，吟髭醉頰坐斜曛。

挽胡子威拔貢
胡氏諸昆盡釋經，嶽雲虧蔽見晨星。終成帶索尋三樂，自許沙蟲有獨醒。卜夏商歌出金石，孫卿些賦別門庭。翻傳楚老微言外，（謂王湘綺丈。）嗚咽憑棺不忍聽。

挽黃仲弢提學
儒服仍能貫九流，扶桑逐隊作遨頭。雍容尊俎光專對，長養菁莪預大謀。欹枕那忘消反側，蓋棺誰解殉幽憂。相公夢繞甘棠地，應歎才難涕不收。

挽沈丹曾參議
太保祠前湖柳髠，荔蕉薦壁到公孫。神儀煇爛鳳來下，骨骼鶱騰驥欲奔。飽閔軍容移郡國，乍攀天闕厭籠樊。君家三世同風誼，不忍階庭問謝元。

溪聆春影圖集者爲弢庵閣學師陶齋尚書蘇堪提刑樂庵工部康伯梅癡劍丞三觀察子勤楨庭兩太守暨余凡十人
大者鯤鵬小斥鷃，各乘天運相遨嬉。披襟散髮對風物，猥肯齷齪同醯雞。江南況饒山水窟，當春草樹交芳菲。閩嶠丈人命游屐，詔以弟子從其師。探歷橋渠越堞坂，衆巒殊壑籠朝曦。鍾山氣變最葱蒨，輦道策蹇穿煙霏。艸間石像未剝蝕，布列犀象爭瑰奇。孝陵慘澹數百載，龍盤走勢猶見之。歸途折入半山寺，溪泉㶁㶁鳴城陴。綠坡構架蔽叢木，小憇腰腳醒肝脾。萬古一墩俯樵牧，尚想倔强蹲孤羆。啼鴉引步蜂蝶伴，鑑園在眼觴榼隨。頓出犖确就夷坦，綴英紫翠環參差。臨流有會騁逸興，橫舸取影嵌玻璃。主客次第暱篙槳，瀾漪蕩漾山風吹。尚書幹略匡時危，吾師汪汪千頃陂。鄭卿鋒棱斂頰頤，玩世工部霜雪髭。餘子各負鶱騰姿，各毗狂狷各瘠肥。孤生折洩號樗散，更倒澗壑供點嗤。萬牛不博徑寸效，身手慙與羣賢躋。凌煙生面待藍本，渴羌但解漿流匙。紀游餞別夕陽裹，一霎勝趣難摹追。

秉三過話園亭
鬢底滄瀛十萬程，腰間雄劍再三鳴。頽雲莽莽歸何處，倦鳥依依識此情。舉足極知成左右，刲肝休更說生平。彘圈鶴柵分明在，微笑同聽齧葉聲。

過楊仁山居士方與居士營梵校齎生徒赴印度兼圖學畢先布教鍚蘭各島
老向一切佛，夢中開鍚蘭。爲言菩提樹，枯盡忽糾蟠。西去飾徒衆，東歸飛鷲鸞。光明還震旦，初念已瀰漫。

後園攜家人晚步
日腳氣猶溫，柳外栗留影。扶攜步芳菲，吹沫方塘靜。曖曖薰風高，桑椹爛牆梗。盈寸葦蘆莖，連叢可沒頸。牽衣躡履間，偷閒特自幸。憶雜邪許場，朽綆挽斜景。駭汗目眯塵，茹吐喉置鯁。梟音破虛空，爪距下一逞。蹴蹋海水飛，霑灑到袂領。遑云必恭敬，祗辦召災眚。肺腸成作癡，魔魘互相警。引還薜蘿壁，矧味菜根永。煙霞結氤氳，有此蘇躭井。於陵與東陵，脫命兩訾省。孺人護蠶蠋，稚子躍蚱蜢。語笑咫尺爾，負手驗木癭。

戲詠牆根芍藥
一株穠豔土牆根，棘刺蘆叢漏暈痕。笑費儒人閒指點，化爲胡蝶伴黃昏。

青溪晚泛
殘照垂楊見舞腰，樓臺盡處放蘭橈。一時頦唾生漚沬，輸與兒童弄晚潮。

陶齋尚書之弟許州牧獲出土顏魯公所書和州刺史張敬因碑殘段三十字尚書因徵題（代）
魯公書勢蛟鼉橫，斫劍畫椎起人敬。一朝光氣滿山川，千歲殘碑出坑穽。摩挲失喜寄青氈，河永江閒誇季孟。尚書孝友更思賢，豈徒鳳墅備搜證。

喜程子大至
一片啼鵑了卻春，造車誰省閉門人，照愁江海君能至，溫夢歌呼我未馴。微命尚堪褌處蝨，畏途休問轍橫鱗。溪山待蹴吟魂起，酒舫飛光鷗鷺親。

喜黃澤生至
眼中騰達二三子，君有寒儒面目還。號率市人驅轉戰，徐開地力定諸巒。吾謀不用襟初寫，世難方興鬢欲斑。風景江南留醉語，笑看挂壁大弨閒。

莫愁湖澤生子大同游
風埃眯眼出高城，來看荷湖一片晴。老大都忘花底事，浴波惟有鸊鵜橫。

端午淮舫集
蒲艾溪風香，攜客作端午。千艫亂鳧鷖，數點江南雨。
一水雜歌呼，萬窗圖仕女。燈火虛空飛，欲搖醉魂去。

陶齋尚書所藏歐西水畫冊
羅馬名師不可攀，至今派別角荆關。尚書胸次收瀛海，更映靈奇數點山。

爲小魯題湘江訪舊圖
驥老愈戀羣，人老愈戀舊。而況眠食地，光景出造構。如蘂含芬芳，如苗熟耕耨。黃髯繫湖湘，勝衣及顏皺。親懿師友間，興味溢醇酎。一別數春秋，江漢隻影瘦。頻歲望衡麓，雷雨閟靈岫。鬼祟殃詞林，奚止三豪覆。狷叟（張雨珊觀察。）尤敬愛，淹疾罷砭灸。髯往撫牀榻，喘息懸晨霤。張目喜視髯，短句俄爾就。扶寫墨欹傾，手紙髯淚透。果從犀角弟，（野秋尚書先數月薨逝。）此才恐難又。死友義獨留，經紀靡罅漏。湘人結綢繆，託圖表耆宿。嗟余久是邦，同髯歷昏晝。笙簧應宮商，蘭芷接馨臭。十載隔俊游，萬刧保孤瘤。傳聞詫死
生，遑問匍匐救。披讀赧裹足，但有安叢詬。

小魯至有贈
老眼初明白下山，柳荑燕翼拂塵顏。已生城郭人民歎，況抱湘江圖冊還。（君挾《湘江訪舊圖》徵題。）雷電取將疑有物，典墳醞釀自成孱。猶能疊韻追坡谷，莫更論文數馬班。（夜談及撰《湖北通志》事。）

袁綬瑜度支奉使過金陵因贈
紛披一代風騷手，老汝車塵䭾影間。別後夢魂鯨鰐繞，望中樓闕燕鸝攀。驗方早解治癥結，問俗寧能賦土山。（王荆公屢有《游土山》詩。）留得江南燈穗几，槎枒肝肺對酡顏。

贈胡梓方
死友垂危薦士書，（謂南昌熊季廉。）盛稱瓌璞產鄉閭。幾回江海尋常見，獨映波濤澎湃餘。世有萬年歸自媚，天全一得定誰如。義乖雅廢殷風雨，思古幽情賴起予。

五月既望抵姑蘇越二日伯弢招同鄭叔問郎中朱古微侍郎張次珊通參張伯琴太守吳漁川黃小魯兩觀察飲集顧園
隔年零夢颺軒廊，陳銳相呼更舉觴。垂徑藤蘿含雨暗，嘯牆梧檟壓雲涼。刧餘風物爲收拾，吳會詞流盡老蒼。閒向藥欄調孔翠，紛紛燕雁已高翔。

至滬伯浩留宿洋務局
賓館崇嚴海色圍，酒清燈爛雨如飛。使君吐氣與開闔，莫道彌天此客稀。

日暉港織呢新廠訪太夷
蛻官而學賈，嘖嘖此書生。壖地開新砌，神霄麗傑甍。海雲邪許外，胡服陸離迎。鷙發同張季，憑嗤末富輕。

張園坐雨
雨葉煙枝烏鵲猜，自移茗椀看樓臺。醉人游女今爭席，可費三年食豕來。

節庵五十生日詩
二十養髭髯，三十狎崖壑。四十前後間，名業出處錯。迄今倏五十，萬仞留一鶚。子初溉詩書，根柢匪脆弱。通籍慕汲范，正色試鋒鍔。果鎩青雲翅，江海照腰腳。仰天吐吟篇，涼唳在寥廓。浸尋世難亟，隱痛宣木鐸。菁莪飽涵濡，聲實擅楚鄂。大臣人事君，頗亦見拔擢。挺出治亂絲，吏政加纏縛。秋隼不忘擊，豎儒飴鼎鑊。當道問豺狼，抗疏又屢作。極知無所補，聊以慰冥寞。成就拂衣去，偕隱幸踐諾。江之水悠悠，匡山富靈藥。平生互期許，癡念儻有託。吾言不子欺，對荷醞可酌。

庶三過滬催取往別車中作
歸休十日耳，復此託征車。爲惜故人別，彌令妄念加。雨絲颺蠛蠓，山勢眩蛟蛇。宿漲遙明滅，安棲數點鴉。

出鎮江山洞迴望金山
天日都迷隧道中，漆釭微焰射憑熊。（穿洞里許，車坐悉然電燈。）阿香猛曳長雷出，卻惹金山逐乃公。

海舟別庶三還任寧波兵備道
江光海氣魚龍動，錦纜牙檣燕雁翻。旦暮相逢成未了，欷歔感舊已無痕。撼牀島嶼知深念，入座星辰鑒罪言。郭外天童僧飯熟，柿紅待我問重元。

滬上酒樓遇高嘯桐太守旋辱詒寶竹坡侍郎奏議及公子伯茀編修絕命詩札報贈三首
閩士標三高，藉甚搖名字。謬獲覩其二，白眉恨莫致。湯侯（蟄仙）剗海色，市樓掃賓位。照爛儕伍中，君顏栗而粹。腹余覆瓿作，因緣吐所記。相望互十稔，疚赧附氣類。此才宜廟堂，謇諤舉廢墜。奈何終棄外，咄咄稱怪事。
怪事夫何如，狡獪匪細故。行取置諫垣，開國有制度。明詔復其初，外貢治行著。君名列第一，薄海仰嘉譽。倉猝改廷擢，兒戲遣之去。曠典二百年，顛倒狥喜怒。大臣誰尸之，寂未問三疏。出處焉足論，吾爲綱紀懼。
越旦去海壖，枉書致綢繆。媵以傳刻帙，一門忠孝尤。侍郎秉戇直，曠代更生儔。泣血論國本，其聲遏啁啾。孤芳踵翰林，九死爲靈脩。哀鳴裂紙出，懍此肝膈遒。褒輯綴題解，堂堂視九州。悱惻師友間，義與日月浮。士不苟俯仰，期君千歲楸。

北極閣訪悟陽道長
山數百級閣百尺，手挽臺城唾後湖。雨了諸峰爭自獻，煙開孤艇已能呼。際天草樹飛光影，衝潦牛驢入畫圖。鐘梵飄殘憑檻久，道人祇解捋髭鬚。

題彝恂近感五律詩卷
十年祈定命，五字有長城。道與時高下，天方厭老成。庭荒飢鵲伴，舟臥片鷗盟。騷外落花什，䕬齋喻此情。（君有《落花詩》六十首，蓋繼王先生夫之《落葉詩》而作。）

方地山還白天津過談彥復近狀附一詩訊之
方生南下話三沽，喜子連牆日夕俱。塵土堆中評贋物，（君與地山皆好搜求彝鼎古幣之屬。）觚棱影外有微吁。應馴紅拂英雄氣，（謂寵姬彭嫣。）莫對阿辛袴褶圖。（君新喪兒。阿辛爲元遺山愛子。）一別歲時同烏翼，閉門真欲老潛夫。

梅庵酒集雞鳴寺
午雲炙瓦草薰欄，山氣湖光正結蟠。客醉不知梁武帝，胭脂井畔儘迴看。

七月五日梅庵飲集鑑園同實甫作
炎氛漲無罅，喘汗對捻鼻。招坐長廊風，溪柳澹搖曳。肅肅樓館陰，閒閒鷗鷺意。山翠劇飛沫，蕩與波光碎。聽蟬撫闌干，夢外飽涼吹。兩三小艇前，髻影亂燈穗。乍迥一水香，未覺六朝逝。有客觀海山，猶腥鱷蜃氣。餘興媚煙景，忍飢說三妹。天涯共秃翁，自憙愈可貴。罷酒鳥夜啼，纖月漏林翳。

月夜候涼憶實甫時實甫別還武昌三日矣
客去月初白，林塘獨臥看。雲過涼欲下，露涴唾同乾。蕉砌生蟲語，砧城斷雁翰。江湖秋燭味，應解老無歡。

立秋夕園望
隔歲迎秋期，負疴依艾炷。但聞莎雞鳴，牖窺月中樹。冉冉復今夕，事事恨謬誤。所賸眠藤牀，瘦骨禁煙露。園夜萬木疏，葉縫星無數。蟲亦鳴我旁，月亦還我故。撲螢竄羣兒，笑語出蒿楚。起視傍瑩池，魚跳裂尺素。蛇虺搖蘆叢，深入呼稚孺。穿柳久相得，督還仍駐屨。飛孛碎天墟，爚我魂氣曙。揩眼數高鴻，叫雲不知處。

立秋後五夕暑烈不寐
秋炎宵愈熾，反側向殘更。摩簟知蚊殉，搖燈見鼠獰。小疲鼾欲動，驟覺夢遭烹。起羡喑蟬適，移枝風露清。

題謝薌泉侍御遺墨冊（代）
燒車御史不再得，百餘年間誦孤直。當時爲國護制度，九衢煌煌貫白日。胸中有道匪襲取，死生一條見遺墨。至今傳玩起歎嗟，此是孤兒眼中筆。（遺墨爲「光明正大，通天達地」八字。公子興垣旁題云：「先君子臨終書此八字，後端坐而逝。」）

節庵濤園先後來江南余病中相見頃節庵之滬濤園還南昌賦此寄憶
孤鶴飛鸞乍有無，互投海尾泝長湖。養疴池館曾留影，激箭車船共欲呼。玉佩瓊琚元落落，陰陽虎豹笑區區。江南賸有爭墩處，莫忘流觴照鬢鬚。

中秋夕雨感作時病足不出幾匝月
蹷痿寧逢藥萬金，閉門裹創雨沈沈。女牆又報花三落，酒舫終憑夢一尋。隱見聖文延病囈，邅迴江介碎秋心。壓檐煙液籠華燭，起爲良宵擁鼻吟。

病起觀後園
漸復起爲人，園池放眼新。疏花猶接霤，衰草肯如茵。類唾魚兒避，柯條鵲鷇馴。晴雲終不去，影我寤歌真。

哭陳芰潭
興盡章流放別船，君聞顛倒失朝眠。寧知搖足成今古，轉恨軒眉負几筵。了事癡兒依快閣，（君官泰和丞廿餘年，重建快閣。）寫憂傲吏戀斜川。士林悲歎吾何冀，零落詩篇恐稍傳。

雨夜偶書
秋氣無高下，衰衰夜雨中。一涼能定夢，萬聒與翻空。漆字燈檠故，花源病榻同。笑憑足三刖，執帚號癡聾。

和酬小魯見寄
萬緣隨化遷，一瞥不可追。譬如聚鵝雁，旋作勞燕飛。子初駐江南，且哦且遨嬉。猥嬲蘇臺游，顛躓阿香輜。捧腹屢暴下，遑顧翠眉嗤。解裝宿使府，論道抉瑕疵。詞流四五輩，賞讌頗解頤。瓜艇七里塘，隅坐老晝師。暖日聳毛髮，枯風扇漣漪。小婦諳吳烹，粢餌獻盤匙。菰粉荷葉糜，筍蒲炙薄耆。快啖顧巧笑，風味埒鴟夷。欹岸龍壽寺，血經爛珠璣。靈蹟誇三生，感歎逐臣詩。（松禪老人有《題血經》短句，君倚舟立和之。）別探真孃墓，虎邱環劍池。香魂霸業盡，斜陽叫栖鴟。興闌子益憊，嚬呻動罘罳。主人强遣客，踉蹌江海陲。就舟獲甦息，宵盡鍾山窺。飛雨忽翳空，拒捍莫我偕。別語雜邪許，踽踽抱被歸。其時江漢災，潦溢疫踵隨。況兼陸渾燒，颶母掀海來。戕斃萬千人，誰能稽貨貲。有司急政役，計榷籠烝黎。瘡痍那受刮，子又怒奮髭。起持巇隙間，甘冒大猾譏。歲時慕洗耳，攖冠救吾儕。世患日繳繞，溺亦然死灰。咄子所觸歷，聞者紛涕洟。新秋眼目豁，濤瀾靜渺瀰。伸紙疾少間，遠貺瓊琚辭。陳義何昭晰，摛采何葳蕤。側揣貸親故，溢飾鄰阿諛。謂妄亦未可，動魄醒肝脾。我固有微尚，不與一世馳。南柯憫螻蟻，東釣量蛟螭。儒墨互提挈，涵演劑厥施。上希皎皎陽，下葆冥冥私。異同幸相笑，終堪爲子知。

夜雨出下關登江舟視庶三時庶三由寧波官所奉母喪還里
雨冷雲昏安所之，疎燈衢巷犢車馳。漸趨深黑籠篁柳，猶自依稀送鼓鼙。孤抱欲逢魑魅語，餘生猶負輩流知。雁高江闊樓船上，留得天邊一哭時。

下關第一樓曉望
破雨雲霞色，邀江仕女樓。萬哀依去雁，一醉在殘秋。纛影波濤寫，衣香草樹浮。勞勞亭不見，來此看橫流。

於下關還城道中
晨曦乾雨未移時，人影樓臺江撼之。歸數馬蹄拋別思，隄楊偏放可憐枝。
一庭花雨楊居士，幾樹鴉窠程水曹。兀兀車中閉新婦，未迎壺子已三逃。

攜兒女園望
負榻柳陰下，吹秋嫋嫋風。鳩聲占天半，蛇影臥牆東。露靜菘初白，波含蓼欲紅。夕陽列兒女，都在畫圖中。

伯皓自滬至
尺箠初揮海雁來，圍花依舊話池臺。問渠波浪吞天處，可有鯨鯢作鱠材。

八月廿八日赴滬車過鎮江懷節厂焦山幽居
秋暖煙空橘柿新，車茵圍笑破埃塵。江源入海餘佳處，風雨安山有此人。坐接寥天孤鶴唳，重尋紅樹大魚身。（君昔年隱焦山，有「紅樹椏椏大魚身」之句。」）千林日腳搖眸盡，歸摘驪珠餉隱淪。

半山亭秋集
越磴穿陴到此堂，黏天巖氣蓋青蒼。蔽虧秋樹蟬吟去，明滅頑山雁點藏。照坐鬚眉千載下，暖杯風日一墩强。閒閒閱世雲光裏，賸有尋詩意思長。

依韻酬樊山布政見贈
使君風什靡天下，更腹經綸過絕人。才士獨爲蒙叟許，道家誰識賈生真。移情水石知魚樂，呵氣樓臺吐雁新。廿載相望今不負，彌天舊是渡江身。

紀哀答劍丞見寄時將還西山展墓
兩宮隔夕棄臣民，地變天荒紀戊申。萬古奔騰成創局，五洲震動欲歸仁。月中猶暖山河影，劍底難爲傀儡身。煩念九原孤憤在，忍看宿草碧燐新。

酬別金韜甫處士還瑞安金通哲理示以所著言宗教言魂魄二篇
鴻濛道論幾萌芽，海角儒生掃衆譁。物象直探無始義，陰陽應許別爲家。（古陰陽家之術亦不傳。）緜緜運會移先覺，了了癡頑逐有涯。我欲斷除前後際，還看滴水活龍蛇。

陶齋尚書招游松蟬亭時十一月二十日
冶城山水窟，名者以十數。筇杖所嘗經，略已發其趣。城北久荒瑟，莽然緐草樹。斜穿馳道旁，孰意獲奇遇。有阜如蜷蠶，有亭如蹲鷺。插入瑠瓈盆，層層松影護。秋晚從公游，梁髯亦躡屨。葉罅兀千峰，寒陽翳復吐。燈色颺聯吟，淒與蟬唱布。泬漻杳靄中，曠劫屐誰駐。名之旌所遭，（名其亭曰「松蟬」，自茲游始。）各哂濟勝具。茲來拾夢痕，蕪徑換霜露。徘徊落木根，懷人日將暮。息壤寧可盟，道勝在跬步。相望謝公墩，捉鼻匪恒度。

夜附汽車赴下關宿大觀樓候船
暗雨存燈火，飛車拂市椽。初分殘夜醉，來枕大江眠。一擲堅餘念，回看欲自賢。哀鴻笳角起，認汝在天邊。

江上雨望
卻憶春游水拍隄，鵯鵜鸂鶒作行齊。祇今細雨荒江上，倚倦闌干聽鼓鼙。
四海哀思雪浪傳，依稀雲際仰龍髯。風狂捲取青山影，壓破米家書畫船。
肘腋憑陵搆亂頻，燒天遺燼冷城闉。南樓可有苞桑計，儘說恩波在細民。（謂十月安慶兵變轟城事。）
負手看江雨腳垂，舟中燕子竟安之。歲時所得關醒醉，千里風煙寫鬢絲。

抵九江鐵路局湖海樓
廬峰遠影插湖臺，夢寐重教舉酒杯。莫問濠梁魚樂否，已成華表鶴歸來。
躉尾橫斜映手題，（樓壁聯榜皆爲濤園布政書贈。）俊人今亦避金鎞。負山縮地都癡絕，爭及城坊看鬬雞。

晚發九江泊湖口
餘濤喧甕盎，疾箭失城灣。老味能孤往，靈襟復見還。江湖寒落手，象罔暗親顏。把卷依津邏，漁燈數點閒。

西山道中
城館溫歸夢，鳴箯復此行。遠林乾雨氣，小市聚溪聲。攫肉烏應熟，銜魚鷺已橫。殘年尋一壑，靄靄瘴雲生。

微雨中抵墓所
將攜五噫蕩風煙，越陌披榛大塚前。石氣乍寒爲抱影，松枝不翦已經年。雲旗弓劍重重恨，猿鶴沙蟲稍稍傳。微雨獨來摩淚眼，千山染血待啼鵑。

長至雨歇晴日滿山奠墓畢偶述
帝未改元長至日，松色鋪晴捧漿泣。凝此一點兩點魂。兀對千山萬山白。世上喧騰身遽老，隴畔穿栽事須畢。樵歌滿谷聽者誰，倚碑袖拂歸飛翼。

崝廬樓望
山光蓊勃樹青紅，村落都移日影中。我自樓頭悲往事，十年聽盡鳥呼風。
阿耶課種竹千竿，今雜梅株壓曲欄。苦向江湖照行腳，未容留待月邊看。
廬前鵝鴨引雛回，廬後桐桑略已栽。傳得杖鄉程叟死，無人爲話墾山來。

廬夜追懷芰潭翁
孤燭噓山氣，層樓引雁聲。隔年當此夕，一老對飛觥。魂魄應來視，衣冠有獨清。鼠跳懸榻處，腹痛負平生。

去西山還城寫道旁風物
蕭蕭寒日滿山岡，衰草飛蓬更一鄉。繞屋畬煙幻科斗，齧橋溪水應宮商。眼明牛迹穿紅樹，腸斷鴉雛噪白楊。過就郵亭羹糝滑，路人弛擔話先皇。

臘月四夕於小張園讌席別諸君登舟時北風驟怒
惘惘成三宿，依依盡一甌。顛風翻逐客，殘夜落扁舟。洗念波濤亂，鋪天雁鶩遒。城燈迷涕笑，扶夢儘迴頭。

曉發吳城渡湖
侵曉劈風銜尾船，枕中微覺浪搖天。前去赭山一萬尺，應有飢烏喚客眠。
起望銀濤萬弩攢，貫虹精氣不能寒。騎黿恍接欷歔語，始信人間行路難。（火焰山側爲薌垣宮保溺歿處。）

江夜見新月
迤邐平原烏鵲翻，江聲千里夜逾喧。當眉新月無關係，祗照襟前舊淚痕。

樊山示疊韻論詩二律聊綴所觸以報
騷賦而還接古悲，散爲俶詭託娛嬉。要搏大塊陰陽氣，自發孤衾寤寐思。愈後誰揚摩刃手，鼎來儻解說詩頤。中聲翻覓喧騰裏，輸與黃鐘筍簴知。
堁壤能教日月新，白榆天上覆汀蘋。昔賢自負元和腳，微笑爭屠巨壑鱗。元氣有根終食果，長歌當哭不逢人。婆娑夢繞音聲樹，鳳下鸞棲萬古春。

光緒三十四年除夕
夢寐餘今夕，佯狂更異鄉。卜年成痛定，微尚待天昌。霤影冰圍燭，盆枝雪孕香。一尊吾自照，撒手到羲皇。


散原精舍詩續集卷上
宣統元年元日園居作（一九〇九）
蕩蕩晴霄萬鵲呼，園株壓雪尚模糊。千街笳鼓噤餘響，四壁河山拂舊圖。天降黃龍應紀瑞，世推赤舄可同符。腐儒據席稽皇極，不數垓埏賜大酺。

正月第二夕陶齋尚書設熊掌會飲
梅蕊破嫩春，雪光猶媚夜。尚書攄逸抱，召客滿廳榭。判牘堆燭旁，起揖筆仍下。了卻公家事，衙吏如放赦。須眉映廣筵，酒行天漢瀉。北俗諳南烹，熊蹯實無價。那數駞蹄羹，安問牛心炙。魴魚失肥美，豢豹寧假借。流脂舌屢撟，刺腱齒彌罅。老饕快一臠，藏神避三舍。誰負菜園肚，賤儒固雄跨。醉飽恣奇賞，燦爛展書畫。詩伯出所攜，（樊山布政。）略與主人亞。唐仇六七幅，兩峰不遜謝。壯歲耕煙墨，觀者尤驚訝。蒙夙昧鑒別，迭遭程叟罵。（雒庵工部。）指點溷異同，祇欲推曹霸。人生貴自憙，屠門視寶華。（尚書得《華山碑》三孤本，因建寶華盦。）閒情無今古，顛倒賈胡詐。公等中柱石，遁辭一笑罷。

酬樊山疊韻見贈
狂有阮嗣宗，懶媲嵇叔夜。十載臥江南，涕唾污臺榭。有時醉仰天，鷹雁爲之下。孤吟吐暗壁，垢面不可赦。嚌胾啜其醨，薄供喉舌瀉。曲儒勦新論，嗢噱五羖價。覥顏蒙虎皮，奢願思鴞炙。珠履錐囊間，階尺詎爾借。九流陳百戲，鑽研亦無罅。兀兀休天鈞，牢守三尸舍。何期覯使君，聲施當代跨。挺作棟梁姿，儼對笠屐畫。小試功名手，愛與甘棠亞。詩歌今元白，江山舊王謝。富捋劍南稿，騷魂應起訝。天網收碎瑣，錄我甘嘲罵。久料十駕疲，敢據一方霸。想見決勝胸，壁壘摩嵩華。餘策覆窮龐，豔稱增竈詐。飛將在漢家，散甲衆欲罷。

開歲五日集瞻園觀畫依韻答樊山
老眼亂晴雲，飛影護園夜。梅花添放翁，恍倚千峯榭。懸蛛屋東西，栖烏窠上下。取暖燈火窗，禮數寬見赦。羣賢擅品藻，談藝江河瀉。始發長安簏，默記連城價。圖耀金明池，爭嗜秦人炙。元儒守古法，質密晉唐借。王惲及錢蔣，好手敢指罅。石谷十七牛，百態影田舍。仇女貌楊妃，狡獪擬竈跨。此事各天授，恨未解學畫。輝輝尚書案，累幅正匹亞。賭賽角雌雄，羊酒兩報謝。吾剥惜硯材，燒痕不須訝。熙甫勤文字，荒江足譏罵。至今五百年，壇坫推偏霸。流傳一片石，餘瀋幾圖華。（歸熙甫硯，公得自秦中。）稱心貢所感，爾我無虞詐。華燭坐氤氳，噤吟舉杯罷。

人日和劍丞滬居見寄
柳圍雪了向佳辰，晴瘴浮川欲動春。正自深杯寫長恨，又移盛世作畸人。海濤飛夢初懷舊，天意昌詩覺有神。一舸青溪久延佇，待垂金薤鬥花新。

穀日沈梅兩觀察假園廳餞壽丞應召入都
蕪穢園芳亦自嗤，遽叨移酌進瓊糜。晚晴樹石明襟色，小語池臺切鬢絲。預卜跛驢馱醉起，坐看高鳥集條遲。姓名行念屏風記，負扆圖成更一窺。

小廊
小廊如古徑，四壓影槎枒。么鵲枝頭月，懸蛛屋角霞。愁迴酩酊破，吟落鼓鐘譁。欄楯春星底，新梅占物華。

園夜貽季詞
索子形骸外，玄帷隔雪風。病爲遺世痼，老更著書窮。所得溪圍屋，相高酒貫虹。短檠書細字，傳與鹿皮翁。

十三日攜家集淮舫
屋角嬾雲騎不行，力曳雨絲風掀晴。婦孺準備攬物趣，競投溪舫飛鵑聲。柳梢梅蕊向澹沲，春氣波面初浮觥。燈火未上簫管歇，綽約樓閣靚影擎。擠排柁纜出縫隙，臥看篙槳相喧爭。東關狹港水益涸，峨艑三五縱復橫。屏風遮蔽阻壁立，宛若頓兵仰堅城。適有小艇穿蚨蝶，跳入撥棹爲眼明。林疎曠野脫桎梏，鍾山演迤還崢嶸。偷同鳧鷖逞一快，仄篷欹兀寒陽傾。回就孺人博一笑，終日但對篝車鳴。（東關頭方決，壩中蓄水入淮流。）進寸退尺各失據，飢腹剖盡盤中橙。乘興而來興盡返，萬物視此無虧成。況又游魚得熟數，城頭大月如銅鉦。清光沐髮濯肺腑，浮家政足慶平生。聊書逸事供慰藉，他年追憶珍鷗盟。

園夜寫意
池面冰猶合，枝頭月又殘。爲人多暇日，閱世有加餐。苔石春痕活，藤廳瓦色寒。萬方愁獨夜，啼雁起相看。

步後園春望
池井閒閒在，光陰曖曖同。猶能雜歌哭，直欲齩虛空。柳徑疏穿日，菘畦暖壓風。桔槔終不廢，幸謝灌園翁。

過楊居士
聖處力安到，意行迷始終。一過居士語，悲涕發余衷。露地牛忘拽，諸天鷲映空。三千年法窟，相喻畫圖中。（居士出示中印度二千五百餘年《祗桓精舍圖》，爲世界第一。）

報吳董卿興化衙齋見寄（去臘吳還縣，余赴姑蘇，與同汽車，寄詩及之。）
歲晚栖栖道路人，記沽挏馬蹙車茵。飛鴻散落雲如翅，留覆秦淮一片春。
揚州何遜饒詩興，爲報官梅發幾枝。我過蘇臺將一語，李娟張態負當時。

月夜舟發九江赴漢口
月中初有楚山橫，漸束江流作吼聲。淼淼煙濤生鷺影，疏疏燈火隔鼉更。閒身自笑爲馮婦，一句多慚重長卿。重過東坡眠食地，黃州鼓角不勝情。

漢口迎賓江館晚眺有感往歲與李薌垣宮保同居今李墓有宿草矣
隔江樓觀滿斜陽，依舊摩雲雁作行。絮語老人留茗椀，倚闌干處是滄桑。

挽高嘯廬同年
隔歲欹傾病榻身，尚懸羸影對嶙峋。天心竟忍孤吾黨，風氣仍能妬道真。飛咽巫咸應下視，化魂杜宇得相親。賸悲漚畔移情處，重訪成連到海濱。

春分日瞻園雅集次和樊山
掠眼樓船乳燕新，拂江窺漢幾由旬。歸尋謝傅圍棋墅，親挾侯芭問字人。蛇足俄驚先奪酒，蜂房如掃不成春。（座中新閱邸鈔，各行省皆設正副財政監理官。）燈前杜老關哀樂，依舊高歌有鬼神。

還西山墓廬宿下關大觀樓與胡子靖話別
翻翻機輪聲，數以千鼻息。竹樹錯交迎，市廛滅仍出。俄落燈火場，江樓拾百級。送者預俟我，鬢影靜赭壁。小別勞話言，傾吐波濤夕。十載造士功，所挾萬鈞力。意氣古無有，魑魅爲辟易。獨憐幾身殉，事往淚欲滴。書焚儒或坑，何處收汝骨。至今播公論，其愚不可及。持動木石腸，冰灰肯相入。請羡旁舍生，鼾齁作霹靂。

江舟逢黃益齋由鎮江還里
與餌衷仍苦，舂糧事已艱。晴波搖寤寐，瘦日倚癡頑。待濯西江水，餘棲北固山。男兒終自定，然諾在人寰。

晴曉渡宮亭湖
鉤絡羣巒綠已齊，飛光釀暖一湖迷。柁樓淅米飢烏下，廟樹攢旗叫雁西。儼對瀾漪呵鏡面，可營墾牧到沙臍。送迎五老輸旁笑，食籍寧攜百甕齏。

過樵舍（爲明寧藩婁妃故里）
眼光初破碎，十里女郎花。暖水羣浮鴨，平隄俛啄鴉。櫂謳哀窈窕，邏鼓換年華。隔酒窗扉語，春痕蘸晚霞。

熊文叔招觀三村桃花林詒書傅茗生黎少屏張讓三邵蓮士賀爾翊文法和劉皓如諸君同游
江南氣冷花事遲，梅尚破萼柳未絲。迄過彭蠡履腹地，千畦萬陌爭春暉。灌嬰城頭佛塔外，桃花十里名久馳。風光澹沲旭日麗，熊侯挾客皆振奇。始帆章水折港漵，小艇列坐追鳧鷖。一村紅白漸輝眼，枝綴瓔珞紛葳蕤。就陂展玩姱態足，閒拂廢寺乾隆碑。當年鹽漕檥沽舶，物力消歇知者稀。隔坑拖岫二村在，童豎負榻還肩隨。取意憩飲寶蓋下，蜂蜨翔舞鶯鸝窺。健步更緣溪漲上，綽約霄半朱霞垂。野燒騰騰煽餘焰，堡旗簇簇籠晴曦。勝絕三村到稱慶，喘汗寧恤渴與飢。勸業使者矯定論，低昂景物萌參差。（苕生謂花緐而不聚，不及二村。）借問仙姝屹相望，豈視衙吏環成圍。獨念山川擅絢爛，黃泥裹核知爲誰。諸公懷抱各自寫，猥儕過客從娛嬉。所期可入迷洞口，桑麻雞犬荒是非。（謂劉未林太史約而不至。）倦顏俄頃指精舍，快嚼肴胾傾杯巵。古藤壓架蛇虺動，秃樹戀窠烏鵲私。躑躅白眉讀書處，（謂文叔弟季廉。）雄姿英發想見之。鄉國此士那復得，魂氣出壁傷肝脾。花間攝影解嘲耳，無言但有面目黧。欲證祖師西來意，歸途微笑形諸詩。

西山道中雜述
郭外春風高，渡頭春浪擲。清明上塚人，啼鴉啄魂魄。
色霽柳一隄，靚妝桃兩戶。相看脈脈愁，都映紙錢舞。
靈氣望城岡，飛花覆酒所。西山誠暱余，雲中與誰語。
草木氣相裹，鷓鴣聲亦哀。元年填畔路，履迹記蒼苔。

抵崝廬牆下所種桃盛開
昨看三村千樹桃，獻姿吐豔滿林皋。僅栽隙地元無競，盡放緐枝亦自豪。斜映竹叢紅日碎，暗飛山氣彩雲高。游蜂悮認春如海，泣倚闌干羨爾遭。

寒食於墓所得句
擎蓋松陰厚，牽裾棘刺緐。四山蟲鳥語，一徑虎豺痕。歷數兼餘痛，江關有獨奔。十年蹲宿草，空對晚鴉翻。

廬夜雷雨遣悶
雲銜日腳漏林黃，蚊蚋喧窗蟻避牆。侵夜果驚雷破柱，引杯旋聽雨鳴廊。空山燈火愁開闔，臥榻羲皇夢短長。花樹明朝怯相看，樓頭春色斷人腸。

清明日雨中拜墓作
霄雨午未休，仰天如綆繩。歲時用佳節，與祭恒兢兢。墓道隔濘淖，攀踐恐莫勝。柴車載之去，挈醴奉肴烝。原野悲風起，玄雲慘澹凝。紙灰溼不揚，松色耿寒燈。鞠跽霑灑處，髣髴靈爽譍。初政收羣流，攘臂各有能。差脫顧匠石，猶獲親岡陵。所嗟近老殈，膝攣髮鬅鬙。百年溷一瞬，敢必煩孫曾。澈泉滴此淚，熟視碑崚嶒。

樓望絕句
一宵雷雨知無幸，睡數牆根幾樹花。兀兀憑欄更回首，三村狼籍絕游車。
閣閣田蛙白水明，關關枝烏綠成陰。老夫中酒摹圖畫，貪摘西山一點晴。
城中故人雞黍約，拄頰看雲蝨巖壑。客星不見雨橫天，使我孤吟向寥廓。（詒書皓如諸子皆約清明日至，阻雨不果。）
趁晴蜂蜨已穿林，雷落香圍不可尋。別出眼光牛背上，牧兒橫笛和珍禽。
會見東皇捧紫雲，海棠作藟牡丹分。山中花事須諮議，說與江南樊使君。

雨霽閒眺
曉坐依欄楯，花光復在顏。溼雲承日薄，新竹照春閒。樵牧通微徑，啁啾自滿山。儻能尋隱者，行藥虎狼間。

劉味林編修屢有贈什既來山居賦此酬之
儒雅風流一輩能，蝨居鄉國鬢鬅鬙。槎枒出腹還砭俗，坐臥安心祇覓僧。爽氣西山入吟嘯，舊痕湖水有淄澠。嗟余意把魚竿去，舉鼎迴戈自不勝。

清明後一日徐惺初劉皓如至謁墓畢相與步松林間晚還崝廬玩月
荒山廓無儕，兀與墳墓語。二子幸勇決，鳴箯造廊廡。春風吹嫩晴，盡乾昨宵雨。寫憂見顏色，巾袂暖桃塢。滿腹置巖壑，印證足已舉。導觀馬鬣封，摩碣一歎憮。羣峰自天下，其氣如龍虎。穿出青松林，草木共肺腑。雜花帶陂陀，紫翠迷處所。鳴鳩宮徵同，呴雉竄且舞。有鵲毛羽奇，修尾頗未覩。芳景翼靈颸，媚此世外侶。晚樹藏崝廬，向壁捉襟肘。各持萬變胸，酒酣話酸苦。俄頃樓窗明，竹杪大月吐。濯野訝霜霰，照溪起砧杵。縹緲化宇間，對影孰賓主。恍惚仙真趨，鸞鶴在何許。

去西山還城同惺初皓如
看山扶道氣，之子好容顏。萬態收晴雨，連朝自往還。炊煙村塢靜，花影鬢毛斑。春漲浮城郭，靈風一葦閒。

次韻酬曹範青舍人
新句流傳使我驚，雕搜物象寫奇情。孤尊自護鶯鸝語，一世迴看鷸蚌爭。補履光陰燈下笑，壓湖樓閣眼申明。上稱帝嚳靈均志，一驗繩牀寤寐平。

東湖陳列所樓廳宴集（樓爲濤園布政所建）
晶瑩湖水插樓臺，倒影西山併作堆。漁艇欲穿天四照，鵲巢相對我重來。江城塵暖飛輿蓋，桃柳風香接酒杯。新月滿樓殘唾在，曾看辛苦斸蒿萊。

林提學招游法政學堂之觚亭
城南老屋梧鼠宮，曾效五技貪天功。歲更勢去腳未到，但匿江海隨冥鴻。侵春客返落祠館，暇日叨陪一馬驄。乍臨門巷改氣象，益闢棟宇環玲瓏。莘莘學子盡讀律，絃歌繞室聲摩空。使君逸情與雲上，別築觚亭據高壤。城磚犖埆剗使平，千里風光媚尋丈。眼底荒洲複成列，江流界之幾車轍。西山撲翠入茶甌，萬屋桐華映明滅。人生破甑不迴顧，王叟空題樓榜去。（舊有樓曰「致爽」，王湘綺翁所題榜。）獨余百感散扁舟，魂夢應憐箕踞處。

九江鐵路局樓晚眺
湖上匡廬生紫煙，唾壺茗椀對年年。今同社燕春風裏，來去銜泥落舞筵。
光影彌天草樹圍，躍隄銀鯽雜鷗飛。日斜煙水亭邊寺，知有飢僧更不歸。

江夜遣興
汶汶何所攜，萬景朝復暮。江有徙鱣風，山橫養豹霧。
劃夜電爲劍，憑欄雨壯江。波濤一千里，腥入畫眉窗。
夢中喧人語，亂以風雨哭。江湖一寸心，搖搖向殘燭。

三月十三日陶齋尚書集半山亭看雨
乍戢江海蹤，耳猶沸歌吹。矗矗屋角山，飛雲蕩吾意。穿堞踐廣陌，筍輿逐鞍轡。燭天黃白花，春風聚香氣。亭館陂陀上，叢木颺旌旆。拾級造綺筵，新薦江鮪味。虬須恣啖嚼，（坐有德意志二客。）讙呼互揚觶。颯沓飛雨高，寒色亂空翠。川原眩蠛蠓，摧頓萬鴉翅。尚書別有適，霑灑耕播地。酒酣動古悲，斯人渺千歲。用意喧騰初，餘待未來世。余亦忝鄉井，執抝不曉事。頻過映衣裳，欲下爭墩淚。晚磬散車騎，白牛得熟視。

讌集兩江師範學堂六朝檜下
廣厦盛絃歌，麗旭簇車馬。簪纓屏塵慮，絡繹就觴斝。崢嶸北極閣，影臥茅亭下。遮檐六朝檜，宛比枌榆社。鐵幹烏銅皮，柯葉弄佳冶。煙雨滿涵蓄，雷火不能赭。其顛蹲孤鷹，怒瞥魚鱗瓦。顧羣旋颺去，下爪蒼蒼野。所蔭列新栢，屈指待拱把。十年樹木功，此意詎聊且。晚燭環須眉，有舌長河寫。吐納萬景光，襟抱各奇雅。窺瞰神鬼出，入勝荷天假。畫壁圖輞川，誰爲好事者。

飲袁氏絜漪園
柳園昔經過，扶疎千百株。映帶瓜蔓水，時時浴鷗鳧。綠陰幕霄漢，巾拂迎老儒。晨風夕照間，吟嘯相嬉娛。歲更主人去，錐刀棄奧區。搖眼架樓觀，綺疎金碧塗。方池甃文石，橋亭迷所趨。綽約生蜃氣，飛影連蓬壺。黃鸝隔睆睍，粉蝶尋糢糊。蕭寥結韈地，犬臥依行厨。當年相公來，坐索山澤臞。賦詩狀苦樂，頗譏負菰蘆。（抱冰相國往歲游此園，尚稱濮氏園也。濮叟出游，相國詩及之。）菟裘等幻境，追憶成賢愚。大塊造煙景，終媚旁人矑。勝日聚觥酌，滿噪棲林烏。醉飽一俯仰，秉燭存今吾。

園夜望月
綠樹婆娑月上初，盤雲鵞雁下呼予。花圍醜石鐺甌寂，風落胡牀笑語疏。合眼江湖甘獨往，牽腸滋味更無餘。嬋娟萬態親歌哭，肯伴虞翻老著書。

喜雨賦呈陶齋樊山兩公
災象垂成郡縣猜，稻田龜坼麥苗摧。羽書方急捕蝗令，甲卒增屯戲馬臺。一雨騰歌連市屋，有人請命雜塵埃。賤儒得飽俱天幸，題句行邀軟腳杯。

陶齋尚書酒集掃葉樓遂同登翠微亭
巖腰車騎繞樓臺，貪認前朝聽唄來。雨色晴光盪城郭，湖荷江柳照尊罍。孤亭摩碣龍蛇動，萬綠浮天雁鶩猜。宇宙此山身是寄，奇懷收入野僧陪。

節庵由廣州電達和喜雨新句感酬
肥瘠終關秦越人，海雲蝕字寫憂新。羣兒已解天能挽，此日爭存意最真。鬐爪餘腥猶點酒，須髯抵几想經旬。圖成不到焚香地，（江南人士新成《喜雨圖》。）煩補西銘見智仁。

端午集公園
草樹光熒荷芰攢，喜逢亭館插巖巒。檻中乳虎真能狎，韝上獰雕不可干。經野規模圍座得，傾城仕女擁橋看。漫憑醇醞同風俗，歸路奇雲正結蟠。

飲秦淮酒榭答諸貞壯見詒
剗夢摶魂有此宵，玲瓏燈閣護初潮。斷雲挾雨猶相暖，鄰舫翻歌已自囂。獻座肝腸成鬱塞，偎花鬢髮各飄蕭。賣癡傭保窺狂草，擲與當筵抵鳳綃。（即席爲諸君書詩扇。）

莫愁湖和楊皙子京卿
拆秋荷芰已搖湖，睡穩鴛鴦不可呼。故事欲爲朝士說，邊愁關係女兒無。

同實甫游莫愁湖樊山過訪不遇次答見詒韻
火雲烹雁萬啼浮，看取荷湖作茗甌。換夢青山存點點，生秋碧樹對油油。儘容世變爭孤注，可許人豪展一籌。（閣中懸曾文正畫像，許文肅摘惜抱「江天小閣坐人豪」句題榜。）翻怪使君未攜客，鸊鵜聲裏與飛愁。

次韻樊山瞻園夜詠
穿池螢點雜星浮，移映含毫蘸玉甌。束笋文書騰蜃氣，佐茶餅餌製牛油。衣冠大隱憑誰識，風雅扶衰費熟籌。不寐星河窺戶牖，始知蟋蟀已工愁。

園夜疊樊山實甫唱酬韻
紫微照水老藤幽，風散樓臺一笛愁。但倚蟬聲數今昔，更無蟻夢化王侯。星辰葉底供彈指，江海吟邊有掉頭。賸戀青溪黃蔑舫，鴛鴦逐盡逐飢鷗。

園廳與實甫話別用樊山韻
花樹葳蕤蘚砌幽，枝頭么鵲對言愁。文章久笑賤如土，骨相休論老不侯。渡海精誠遮鰐沫，在官風味寫蠅頭。異時果訪成連去，招我江南雙白鷗。

節府羣策寮茗坐賦詒同居吳康伯觀察
沈沈列戟閣門秋，兩鳥真成一處囚。暗壁網絲親茗椀，長廊風日靜衣篝。癡兒了事蟬吟底，並世憐才馬隊儔。東閣再窺花滿眼，算堪弄影對啁啾。

寄題太夷海藏樓
士生恣所爲，錄錄尸其用。此意跨宙合，偶博知者痛。太夷齊隱見，身手併鑿空。歷塊睨都邑，轡勒自制控。割烹誠細事，莫發明王夢。齟齬千載胸，寧問吾從衆。挂口海藏樓，突兀見高棟。花樹占甌脫，風雨有帡幪。蛟螭不敢前，燕雀不敢共。宵吟蕩不還，微爲魈魅重。吐景萬象過，杯外供一鬨。我來欲與言，虧成恐聚訟。

題繆藝風京卿蕉窗讀畫圖
藝風老人抱古胸，軒輊百代煩牢籠。甲乙著錄滿道價，摩挲更與精靈通。芭蕉撑空新雨足，臥游指點雙屬玉。龐眉併列輞川圖，蓬蓬元氣今猶綠。

垂虹感舊圖題應繆京卿
橋影篷尊處處愁，宛從溪畔覓殘秋。思量祇是催人老，幸得圖成已白頭。

滬上遇八指頭陀賦詩見詒於燈下和之
天童長老雪髯髭，來看侏儒萬騎馳。偶向人叢橐駞坐，恍吞大象戲螺師。安危到汝今能覺，燈火搖歌自寫悲。行卷訝飛苔石氣，貪收郊島入新詩。

題王夢湘太守匡山戴笠圖
我昔支筇向廬嶽，隔歲三登費腰腳。探奇攬勝俯蒼茫，結客招朋恣談謔。曾穿夏木避火繖，更拂春花點雲幕。飛瀑聲中了幾生，草木微馨共咀嚼。所歷十不逮三四，便相怪詫形述作。恨不裹糧棄萬事，盡發奧祕歸案籥。後十餘載來故人，一麾坐領南康軍。挹斟元化撫民吏，忘機看作鷗鷺羣。平生五老慕結鄰，朝暮依倚面目真。笑別城郭謝胥隸，代佩印綬煩匡君。短衣芒屩溷樵牧，猿鳥日親豺虎熟。偶過僧房同野飯，到處桑下成三宿。行吟手稿徑寸厚，光怪奇譎挂人口。踵隨飛鳥仰摩崖，往往鑱句大如斗。山靈苦訴惡客侵，撏撦少恩古無有。能事松雪畫苑雄，（圓爲趙伯藏太守所作。）爲著枯貌千巖中。恍疑飯顆逢杜甫，安得屐齒俱謝公。坐對瀟灑濟勝具，老矣拊髀傷余衷。雲霞嵯峨雁呼冷，峰外蜃樓接光景。後人重寫廬山高，石鏡惟留一笠影。

八月廿一日夜宿九江鐵路局樓感賦
餘酲倒宵裝，迅犯大江白。擊浪留故聲，鷗烏留蓐食。繫纜湓浦陂，登樓誰主客。撫我所憑欄，劍峰見高直。湖光盪山氣，吹沫洗顏色。獰飇壓虛空，轟榻作霹靂。宿昔畫肚人，語笑不在側。枉覓縮地方，痛無補天石。藩籬詎云固，掎角反樹敵。蠻觸互一逞，鷸蚌終兩厄。涕泣導彎弓，禦侮勢方急。託命漏舟上，呼號儻相及。陋於知人心，（《管子》：「中國之人，明於禮誼而陋於知人心。」）滋恐重不德。幽臥翳燈檠，萬慮搖胸臆。

晨霽過吳城江上遣興
烈風促夜舟，重湖託杯渡。驪龍睡正酣，已破公超霧。朝暾在亭桷，霞綺漏秋樹。低昂市廛接，作行投雁鶩。臨窗浮酒巵，林氣暖相護。余懷信顛倒，迷方未容悟。攘臂笑馮婦，擁鼻效謝傅。慙荷父老言，邯鄲失故步。鬱想拾零蹤，綽約來去路。新波齧洼渚，微醺吐殘句。城頭挂西山，怒然緬邱墓。

留南昌七日預鄉議無效遂宵別放舟題以紀游
盲風飛凍雨，成此別怱怱。接淅將餘痛，摶沙溷乃公。跳依宵浪穩，鼾繞舊山空。一舸仍藏我，啼迎江上鴻。

依韻和樊山瞻園秋集
江南風物割仙壇，水石幽奇對酒歡。方繫安危卜迂叟，幾經酬唱預都官。闌干酣雨蟲聲苦，燈燭傳毫蠹粉寒。坐媚秋光抱閒味，卻愁馱醉萬人看。

九日公園讌集次和樊山
萬弓葦竹芟夷處，微綴亭欄護酒顏。勝日尋秋弄歌詠，羣公滿意占溪山。淬刀石鏡飛鷹避，（園置海州晶石，重萬斤。）簇檻花鈿飼虎閒。歷歷車音顫帽影，重來休話鬢毛斑。

初度日次韻樊山見貺
樗散支離莫問年，不材差免斧斤先。吐牀久與螿同命，厭按真知蠹已仙。老去酒杯留閱世，迴旋舞袖自關天。煩公弔詭齊鵬鷃，笑護花窗一炷煙。

涼訊依韻答樊山
穿槃壓線了生涯，裊裊蝸痕上槅紗。簷溜初分鍾阜雨，酒顏猶接女牆花。泣聞時事萁煎豆，癡對賓筵飯煮沙。飄墮秋香涼到骨，獨依病樹問年華。

胡園公讌餞陳子礪提學
荷芰離披柳徑荒，履聲佩影滿谿堂。回環石穴尋殘刻，零亂星光吐晚涼。身逐雲龍娛一聚，眼明海鶴待高翔。清暉草木徘徊慣，莫忘園丁騐舉觴。

答夏午彝編修見贈兼送還都
秉節依南州，膳退眺江山。巖巖松檜廬，曾併窈窕顏。迅運改霜露，戢景佩蓀荃。終養霧豹姿，兀對籬鷃翾。商歌出金石，大音在孤絃。發興理蘭楫，濤岸極渺緜。江南足遨游，陵樹留殘蟬。晻靄風光坐，逝夢復來還。水石散巾帙，禮樂寫憂患。君子居是邦，友仁事其賢。萬類皆有殉，清切鵷鸞班。揚雲戲執戟，蕭傅尸抱關。文質互推嬗，蚊䖟一過前。卷舒巖廊間，聞道遺火傳。

和夏午彝登清涼山望臺城
高風四面楚歌聲，亂葉飛旋小閣晴。儘許金杯添野水，宛如玉貌在圍城。千年廢井詢過客，一角荒亭臥老兵。江上樓船湖畔塚，襟痕空對夕陽明。
冶城亭館勝絕處，草樹熒熒光醉人。雞犬聲依鐘梵起，鳥烏影啄屋山馴。霜沉巖壑花初寂，席卷英豪迹已陳。欄楯殘僧話天塹，閒愁分取繞車輪。

題陳善餘橫山草堂圖二首
京口江淮衝，作砥擎金蕉。委氣走諸嶺，角起爲酋豪。橫山別脈絡，隱然草樹交。下瞰西石城，村墟結構牢。聚族七百年，煙火依耕樵。歌哭見古處，樂歲倉廪高。夫子信挺出，舊聞荷甄陶。放意百家上，飲醇遺餔糟。强聒墨者儒，江湖一緼袍。晚計築精廬，不忘蓋頭茅。禮樂在損益，聖文牖來教。著錄抑何劬，風雨雞嘐嘐。
生人甘所趨，踵襲成風俗。禮緣附而行，譬如鸞膠續。天則燦日用，人紀有邊幅。智能互因創，羣情歸自淑。糾紛擇其途，寤寐順昭穆。曰同曰齊之，姑汰淫與蹙。禮俗以馭民，政取馴百族。姬公籠周制，齊土見抵觸。剛柔燥溼間，孰從拂大欲。事事爲之程 六合施桎梏。條例文太平，奚異鬻竿牘。子學窺本原，草堂餘味足。一卷風俗志，玄覽賅實錄。設教基省方，用心到亭毒。安得貢明堂，治絲佐炳燭。

節府停車場晚望
數殘衙鼓上星辰，露坐亭欄隔昔人。何地胡牀弄風月，竿燈猶認麴車塵。

瞻園食蟹樊山三疊坡公韻次和一首并示午彝
小市竹筐蒲箬掩，論價欲脫腰間劍。旁睨兵子口流涎，纍纍甲殼光磨閃。可憐百蟹輸官廚，雞蘇胡麻香味染。落釜郭索戰風雷，堆盤俄暖高城塹。祇解持螯對酒杯，那問聚炬喧村店。儒林丈人薄滋味，下箸稍覺魚蝦僭。佳宵燈火照霜箝，管領江湖無一欠。過飯家風不負腹，得句方煩炙且砭。發興猥疊坡公篇，網取珠璣東海贍。正堂上客吐鳳才，示較新作挏馬釅。

園廳對雪用前韻簡樊山午彝
兀兀鎖廳柑葉掩，酸風攢裘如斫劍。蔽天龍甲鬥荒荒，飄砌鵝毛初閃閃。菘畦藤架綠葱蒨，指顧溼痕鉛粉染。柴門咫尺覓塘㘭，寒聲轟拒同天塹。卻憐搖鼓喚賣漿，隔牆三兩驢磨店。皂旂掩映笠屐間，醉人穿市歌呼僭。我向玄黃老一氊，生償倔强死何欠。胸中冷暖不到處，起粟空勞肌骨砭。臘梅幾樹檐角閒，寒齏百甕牀頭贍。持訊敷袵刻燭人，圍吟爲護酒釭釅*。
錄者按：「釭」當作「缸」，形近而訛，後不贅言。

雪夜疊韻酬樊山
梅枝壓雪紙窗掩，鼠影憧憧鬚拂劍。氊几殘燭與明滅，風過倏作金蛇閃。簷廊細朵猶飄颺，場圃爛根應污染。鄰舍凍鴟偎樹號，防破長煙墮溝塹。想見荒途負擔兒，暖腳幾及投茅店。先生操柄察疾苦，兼躭吟詠未爲僭。當官事事繼蘇髯，娛老祇有朝雲欠。近號茶人懲渴羌，腸腑受賀不受砭。獨慚生長涪翁鄉，夢冷家山鷹爪贍。行酌雪水烹龍團，更試盧仝七椀釅。

廿九日賞雪被酒午彝過訪值醉臥遂去登下關酒樓疊韻謝之
夜雪一尺瓦鱗掩，園枝槎枒列戈劍。石堂呼酒狎玉龍，榾柮焰騰煙液閃。天公恣意戲仕女，還爾江山金粉染。澆胸磊塊倒牀榻，複帳鼾呼出深塹。佳人到門隔關白，掉頭去覓臨江店。嗟余無德效袁生，曲肱醉鄉聊自僭。微憾濤浪挾瓊瑶，眼送樓船一人欠。癡兒片念際天地，看取傭保强鍼砭。料過戰地三宿崖，狐鼠遮藏蝙蝠贍。噤吟又負瞻園杯，坐撥梅酥滿匙釅。

十月晦雪後瞻園夜集依韻答樊山
吏舍秃毫掃牘背，檐雪半銷日向晦。便拂衣履就輿輦，踵逐歸鴉衙鼓外。入門捉鼻搖壁釭，爲報使君正高會。使君昨有瞻園諾，重命僕夫已忘憊。果然雜佩映虛堂，主賓列坐廣與玠。樓亭猶自對瑤玉，池頭微褪青青桂。憶從雨夜賞籤軸，如澠之酒佐鮭菜。人生得意謚老饕，幸及江南足魚蟹。何期氍毹尺雪圍，挂簾星斗舊人在。撚髭自寫憂樂懷，等身未了文字債。一時角出箭鋒機，四海彌天無此快。安排鳳咮走龍蛇，窗隙紅梅笑相待。

樊山生日留飲身雲閣
雄人自託三不朽，雪屋薰爐暖此懷，堂下喧闐賀車馬，花前吟嘯外形骸。養生四印光暉見，活國奇方寤寐諧。示我天倪引巵酒，眉間黃氣護蘭釵。

疊韻和樊山自壽長句
眼光安用出牛背，模索人叢天晝晦。文章一代有正色，題品環肥燕瘦外。公出緒餘柄騷雅，時時招爲真率會。有作頃刻盡百紙，頭涔指僵不言憊。鬱勃力可屈金鐵，鏗鏘韻自戞璋玠。此手所植非人間，天上白榆月中桂。雪霽置酒逢生日，坐客解喫肉邊菜。介詩不嫌失晨雞，投刺笑認橫行蟹。樂天永叔再見今，朱頰烏髭幅巾在。古來瑋業就钁鑠，祗恐煩償麟閣債。異日逍遙功德下，獲賦假山亦一快。誅茅心事更要公，勸告巢由買山待。

三疊前韻報樊山午彝
苦吟已成騎虎背，靜坐欲學朱元晦。收拾心地妙徼初，摩挲櫑具冰雪外。據梧而瞑遯天刑，虛空自觸無人會。何意不停兩鳥鳴，聲滿天地起衰憊。誘我向壁號寒蟲，伸紙更壓一尺玠。傳筒易瞬緘札迴，字字晴光映叢桂。漫追郊愈逐雲龍，竊比坡谷詠春菜。况聞翰林擅篆法，書勢頗類八跪蟹。此事曠絕久茫昧，差許潮也筆端在。特恐碑版照四裔，畢生增負椎氈債。才藝於世一牛毛，戲賺輩流口稱快。不自懲創輒饒舌，靈山未散知有待。

抵上海別兒游學栢靈還誦樊山布政午彝翰林見憶之作次韻奉酬
海七萬里波千層，孤游有如打包僧。惘惘遣兒歇浦上，探驪畫虎吁難憑。分剖九流極怪變，參法奚異上下乘。後生根器養蟄伏，時至儻作摩霄鷹。雲昏雨暗一舸杳，側足佇望魂軒騰。送者伶俜自厓返，莫問鯨鳄高邱陵。通都頗喜盛談士，飛箝捭闔各有能。寫憂偃蹇共車馬，指點綺戶垂朱藤。歌樓燈火靜愈好，駞坐恍惚狐聽冰。酒圍琵琶隱窈窕，人生一博微笑譍。祇恐話舊到鬼錄，（一伎爲文學士舊識。）歡咍隔世情可勝。十日影事繪海角，歸軿啖餅餘紅綾。預知醉翁挾客待，蟹已臥甕魚跳罾。況驚新詠互映發，出語暖我絮與繒。疾書報酬倒胸臆，狡獪收盡寒窗燈。

太夷白滬至遂偕過瞻園讀樊夏近句用前韻
水廳霜乾梧葉層，一客據坐同枯僧。拍肩海市數日耳，縮地疑有鬼物憑。心解瞻園繼壇坫，發興那恤疲荒乘。六代江山逝鶯燕，撇旋何來下爪鷹。啜茗欠伸仰天笑，車箱拽我紅埃騰。主人嶽嶽光氣凝，映架俊骨陪徐陵。風騷演繹通氣類，擺落一世矜微能。文書束梱几案亂，眼豁細字編谿藤。垂花瓔珞爛户牖，中裊瘦石寒於冰。弄筆非想非非想，上叩儵忽誰爲譍。鄭侯雄視黜餘子，到此口哆如不勝。傳鈔默念付十手，恨未買就百尺綾。流沫出走俯塘影，得味不數鮮鱗罾。畢竟儒生結習在，券挾半句償千繒。掉頭城郭捨獨返，穿衢小雨明竿燈。

地震後三日雨中倒疊前韻酬午彝兼呈樊山使君
尺几慘澹留殘燈，萬聲騞然刀畫繒。怒陷雷霆劈鼇柱，如鯨掉海螺旋罾。人間夢寐揰破碎，欹枕眩握衾角綾。偎乳嬌兒哭索母，竈媼負壁支難勝。餘震蕩作三日雨，瓦溝微響茶鐺譍。災祥自古狃成例，豎儒色定占堅冰。祇有吟人百不省，盼指霽嶺扶技藤*。酣嬉淋漓弄文字，笑等蟬噪吾猶能。近句瘦硬益振奇，宛肖東野追杜陵。磨礲況置大匠側，吐氣併與虹霓騰。江湖歲晚忽愁思，飄舉欲伴拏空鷹。側聞輦轂聚一鬨，豺虎窺寢狸狖乘。儒冠覘國應天變，補袞借箸將安憑。姑待紅梅簇苔徑，尋詩重訪山樓僧。使君愛客快鄙語，已堆縑素高層層。
*錄者按：「技」疑當作「枝」。

雨夜遣興用樊山布政午彝翰林唱酬韻
池上藤蘿數點雨，燈窗飽飯腹如鼓。趺坐匡牀一事無，冥躡天根襲氣母。簪纓竹帛定何物，商歌金石有環堵。糟醨餔啜用澆胸，人海睥睨幾伸拇。士生孰暇量短長，鬢髮飄霜自摩撫。忽煎懷抱肯念亂，患在心膂延臂股。陰謀勾踐久窺吳，游說張儀故欺楚。鳴野空悲雁失羣，安巢猶盼烏返哺。蜩螳沸羹果何世，耿耿憂同漆室女。所冀餘力田甫田，務鋤驕莠穫玉黍。起諷兩雄贈答篇，恍月當天潮應午。世人但眩五銖衣，那識幽衾貯辛苦。鬱陶悱惻本忠厚，源出離騷二十五。收視返聽鑪薰旁，妄證宿業快傾吐。

大雪酒集桃園水榭疊前韻
一宵酣雪鏖飛雨，勢若兩軍當旗鼓。晨起園屋堆鵞毛，龍伯迴車同勝母。凍鴟縮觜蹲髠枝，瘦犬屈腳臥缺堵。烹茶煮餅蛛絲窗，哦句握管僵到拇。徑遮俊侶就水閣，久別溪山加慰撫。澣濯鍾阜飾靚妝，天際瑤姬舒半股。蠟梅花發欄干旁，贏得衣裳對楚楚。咫尺蓬户號羣雛，飢吻誰能以糜哺。絃歌聲寂畫舫逃，絕倒六朝付兒女。氍毹置酒呼三遲，吾曹大志供雞黍。雜出嘲詼究角根，旁搜物變互交午。百國搶攘千禩荒，祇有文科喻甘苦。（座客伍昭扆太守新用文科進士。）人我安從辨濁清，時事終堪相鄭五。風來醉語蕩空虛，冰岸飄燈疑月吐。

雪夜過瞻園誦樊山午詒倒疊前韻諸作感而和此
肚皮厓柴向誰吐，海內解人賸三五。麻鞋藤杖無復之，佇下萬靈一燈苦。遺編撥盡乾死魚，彼此是非任蠭午。低頭呵研斥寸田，活我七尺冀生黍。猥鬻工巧完嫁衣，繡文何如市門女。惆悵獨戀主客圖，手斟天漿許吮哺。仰面雖自列曹鄶，强忘兩大齊與楚。使君元化包周身，翰林簡練逾刺股。陸離紙幅騰龍鸞，目瞠舌撟歎且撫。況踏雪泥據讌席，擎讀豈暇論戰拇。酒波燭影各動摇，微覺騷魂獲安培。異時屬和千百篇，輸與壇坫權子母。窗梅乘興擊鉢催，城頭已應紞如鼓。春還登高更能賦，請待山樓洗雷雨。

過飲瞻園次韻答樊山
門前兩翠槐，晨鳥成都會。啁啾韻窗榻，獨坐悅微醉。時雜車馬喧，出倚閱年代。連日雪壓檐，喚賣諸葛菜。下簾非君平，隱市疑朱亥。但解過瞻園，了我心罣礙。案頭萬冰玉，寒光不可嘬。兀對改呼吸，湔濯無此快。低吟走循牆，欲掬肺腑曬。池亭接蟾輝，草樹浮曖曖。石徑杖婆娑，夜色倩誰畫。空中槳櫓聲，雁陣尤可愛。興闌就杯箸，鍋煮牢丸在。口涎垂一尺，膝席燈光內。既飽角名理，乳酥佐新焙。主人當世豪，詠梅未妨再。

樊山示封印日齒痛不寐之作次韻奉酬
石氣池光互纏裹，雪後園林孰念我。吟嘯冷風杯茗前，閒看孤鴻白雲破。忽傳笳吹沸官衙，爆竹餘聲亂飄墮。沿例休沐封印鈐，預紀帀歲卜改火。使君簽判了萬人，點筆剛健含婀娜。文書掃除備報最，聊博九重制曰可。奈何因閒示微疾，齒牙留痛失眠臥。閉門煮藥笑梅株，搏弄吟魔護枯坐。退之齒落比牛呞，盤中僅不飣生果。而況完好異呀豁，古今愈便談舌挫。奇方但以不治治，咀涵元液禳祟禍。且莫示我衡氣機，陽滿大宅一相過。

游三宿崖歸飲瞻園次和樊山午詒
虎踞石頭孰伯仲，言訪靈崖乏轡鞚。徑踏飛車掠原野，秃柳搖風碎雛哢。大波蕩蕩引樓船，山影橫銜旗腳重。寺門迤邐費敲呼，喧寂俯仰真一夢。煙株繚亂出亭閣，斮漆未乾冰齧棟。衰草猶纏蹄鐵泥，拂讀題碣歸託諷。（樓前碑爲浭陽尚書去江南時所留題。）去者丁寧來者迷，風光擲人誰能縫。步拾危級罩晚霞，孤心驀與千山縱。猥指窪洞藏天戈，祇賞堪充米癲供。窺尋蝠糞污鼠糧，蘚苔蝕字頑香凍。掉臂脫走畫虛空，入坐幸撥黃封甕。漫誇奇景占荒墟，捃摭塗說一宵貢。矧吐章句瑩神魄，使我骨筋忘苦痛。天下大事了酒杯，閒客頻叨衙鼓送。

小除日樊山屢示新詠疊韻遣悶
有生分作於陵仲，九衢罷逐黃金鞚。片氊偃蹇屋打頭，煤尾網絲對咿哢。萬物於我殉顛倒，鵬背定卑蜩翼重。插腳江南今十年，過嚇相瘡迷舊夢。金馬銅駞誰復論，餘看燕巢換高棟。徒手洶洶幾健者，流傳海國償嘲諷。祇恐嚬呻接蜃樓，避地管寧無寸縫。鄰牆撾鼓報小除，苦竹寒聲初控縱。眼前兒女圍龕燈，祀竈安排太常供。坐蒙絡繹遞新詠，几塵涴紙燭淚凍。大賢襟抱貫明珠，投以夜光輝葅甕。那堪驥尾附顏回，還哂豬肝累閔貢。老去世患僵胸臆，舉盡千觴博一痛。姑待堤柳搖春風，畫舸付與流鶯送。

立春日瞻園詩會
酸骨戀酣枕，飄魂尚軒輊。衙鼓聲逢逢，讋我雷霆銳。已染夢中春，起歷撥眼翳。園卉氣爲昌，稍培烏鵲勢。高霄風愛雲，麗旭耿在地。嘉約尋廊亭，松梅不改位。霜草故冬活，驟訝加葱翠。生心成冷暖，幻景合天製。就几紬吟腹，銖兩校章句。神鬼發其扃，零瀋灑滂沛。始如汎溟渤，帆楫各搖曳。徐望三神山，躍據鸞鶴背。下視微蠢蠢，懽呼雜詬誶。藥市亦有楦，烏頭擁爲帝。荆山亦有璞，獻者或遭刖。及此逢太平，老味快兒戲。燭爛尊罍閒，拈花冷餘思。

立春後二日得寶華盦主人寄書賦酬
已高塵外蹤，襟服影畿輦。軒騰一匡略，夢寐撫罍琖。餘光眩兩海，萬怪尚規矕。天賜金莖露，救喝蘇汗喘。矧存插斗窗，發篋鴻濛顯。鼎彝供摩挲，籤架稱偃蹇。屢躡西山屐，須鬢松黛染。古鼠出窺瞰，鸞鶴下冉冉。翠微最高臺，八荒納一眄。迢迢精靈開，漠漠鐘梵卷。白雲日夕佳，留與飛鴻篆。極覽搆恍惚，厓亭盛郊餞。（下關三宿崖亭樓，爲主人所創建。）緘札遂相及，憶遠腸百轉。冰雪隔衣裳，勝區同禁臠。好賢繾綣心，孰踵捫苔蘚。世變大益急，何地寄微管。翻禱庇林泉，神明臨强飯。春風坼柳條，暖氣融原衍。藤杖錄來南，謝墩終挂眼。

除日喜聞滄趣師由滬車夜至
陰晴換園株，烏鵲呼破碎。萬念到除日，如了一生事。嫩春色微茫，砌苔留古翠。爆竹聲揭屋，衢巷亘鐃吹。眼底麒麟楦，看作人扶醉。閒吟鉤物情，微抱抗天意。喜傳滄趣翁，駕海將車至。益使夜景明，燈火簇鞍轡。王程篤行李，江山且孤寄。遭時見迂闊，自斟沆瀣氣。安排侑椒漿，迎笑賦守歲。

元日用樊山午詒唱酬韻紀興（一九一〇）
霽雲籠屋暖傾巵，春接林塘未算遲。浮影龜魚銜宿雨，喜聲鸝鵲在高枝。轉移運會誰先覺，彈壓山川不癈詩。乍許翱翔師友盛，（滄趣閣學師於除夕至。）尋梅問字數佳期。

正月三日徐固卿統制招集公園
蹄輪碎日影，能生楊柳風。雲水互照耀，市屋皆玲瓏。界野侈版築，參錯蜂房通。鷹鳩欲下穿，繚垣複無窮。虎圈聳氣勢，壓觀深竹叢。春游所獲多，徑轉笑語同。一亭納巒岫，靈翠吹虛空。藹藹簪佩盛，矜出文句雄。渺然江海思，落筆歸此翁。（謂滄趣師同坐客戲爲詩鐘。）數點星涴坐，醉拂啼霄鴻。

半山亭同游爲吳彥復陳子言夏午詒魏季詞王伯沆劉龍慧俞恪士
枯葦古城路，狼藉車馬迹。載驅飛笑言，風枝接戈戟。溪水閒寺門，沙彌似識客。長廊鐘磬靜，狂吟尚涴壁。雪泥穿磴亭，步步夙所歷。歲時良宴會，一瞬隔喧寂。夢洗宛轉泉，影剸巉巖石。微晴疎木高，攬游移几席。江岫吐雲嵐，初與春氣白。墜霄萬鴉點，疑裹桃核擲。坐話千歲翁，世變自相積。吾儕抱癡念，俯仰欲誰惜。兀倚松風喧，負手了今昔。

上元恪士溪上宅觀梅
百尺溪水明，樓臺出新浴。舌吐小場圃，雪乾卉叢綠。柵圍幾株梅，藟綻瓔珞屬。風光不自躍，瑩魂得微觸。覓盡江南春，枝頭有初旭。羣公留醉看，蜂蜨焉足錄。

清明後二日還西山展墓宿下關
飛夢落邱山，末疾縛體肢。矧兼霰雪繁，虛揣峩艑馳。就瘳雨腳斷，宵託滄江湄。玄雲猶幕空，數星綴葳蕤。燈火半籠水，微辨長魚鬐。市聲殷車馬，呼門賣漿兒。樓頭絃索高，歌喉搖我悲。摴蒱擁醉人，汝挾不貲軀。城中昨掠粟，連輩苦啼飢。咫尺諳世味，肺腸貯然疑。欹枕意有獲，安問作癡誰。

江上望九華
溔漭弄春流，乍分雪餘漲。船廊靜雲日，挾與魚大上。引還幾何時，綠又滿千嶂。孱顏副碎念，慚對波濤壯。挂眼九華峰，雲氣幻殊狀。朶朶金芙蓉，纓旒四飄颺。傳有鐵色虬，月宵間引吭。沫吐霧雨昏，榜人迷所向。不幸失駕駛，坐快蛟牙創。物怪此可誅，剚刃復誰讓。仙人鸞鶴背，下視費裁量。罪減食月蟇，繫取納甕盎。然否姑置之，襟趣不相妨。吹晴落青蒼，天風爲振盪。桃核恣戲擲，倒彩定織浪。手杯酹芳瀝，卧游已神王。何當摩其顛，一播荆國唱。

雨夜過安慶有懷沈子培方倫叔馬通伯姚叔節諸子
鼾枕長雷接，燈窗凍雨翻。浮江迷一往，傍郭警餘喧。數子天應惜，高文世已尊。重過眠食地，隔夢兩無痕。

江舟誦林琴南文編益慕其爲人因賦寄
平生師友間，閩嶠特稱盛。相望幾何年，獨子闕將迎。初口子譯篇，奧麗見孤映。勇蒐瀛海遺，斧荒而燭穽。采風閭巷語，國俗歸自鏡。往往攄幽憂，助以聲淚迸。今代鑿空功，視嚴洵季孟。（謂幾道。）船燈佐別錄，班柳識究竟。獲野垂典冊，天方授子柄。世變如逸馬，孰可挽奔橫。食籍百甕齏，孤擁肺腑聖。老愈不自憙，旁與畫手競。餉我水石幅，儼敵文句淨。詠歎懸江聲，所質屈衆評。

江舟逢商笙伯大令賦贈兼訊真長武昌
石鐘曾造萬靈居，子有謳歌壓蹇驢。自愛田間催布穀，還來江上對舂鋤。吹毛閱世滄桑後，屈指論才涕笑餘。聞道元瑜賤珠履，爲誰解食武昌魚。

小孤
拔波一千尺，瘦骨孰削刻。珉璞爲肺腑，藤蔓垂佩飾。翰林江上吟，（謂午詒。）妬汝可傾國。一水隔彭郎，終古誤顏色。

九江湖海樓春望
花氣籠山柳插湖，闌干春暖笑提壺。客依江雁來成字，今看巢烏又引雛。隔水梵鈴晨自語，收緡漁艇醉相呼。尋仙那畢劉郎願，（皓如入都計畫鐵道事，尚未還。）五老雲中已笑吾。

湖口望石鐘
環屈堅山腳，扁舟亦自東。斗城明兩水，巖壁作深叢。唄落蛟鼉窟，帆迴雁鶩風。殘陽能醉客，魂接畫梅翁。（謂彭剛直。）

宮亭湖傷夏舒堪
宮亭險在山，疊嶂與風抵。抝怒軒大波，風旋波愈詭。漂沒歲相望，憧憧雜人鬼。自逢汽船通，劣勝篙櫓耳。然輒敗盲進，長年突如豕。往者從湘纍，莫贖萍鄉李。至今鴉亂啼，冤魄欲出語。駭聽一孤兒，載柩姑塘尾。春交臘將終，身又殉渺瀰。七日獲流屍，哀母目猶視。舒堪秉孝悌，器幹亦稱美。比歲殲我良，滔天指禍水。金椎彼可遵，尺寸牽棘枳。苦乏縮地方，疚恨陷其死。綜觀利害途，多口義何取。仰天飢鷹翔，有隕併作誄。

吳城二絕
湖盡帆牆已作堆，照波新燕去還回。踏歌聲裏東風暖，柳色都扶百尺臺。
頭綱未辦開茶市，腹地猶能放米船。我有成虧在胸臆，欲移牛背看山川。

三月三日江行達南昌
歷歷江湖味，依依桃柳春。一舟教避世，三日好看人。草岸歸黃犢，弓橋照翠鱗。如眉今夜月，應妬捧心顰。
得意隨鶯燕，飄歌韻柁樓。江光搖暝碎，睡味與春流。醒醉無餘地，生涯不繫舟。明星指城館，父老謂何求。

西山展墓林詒書提學易實甫大令同游
提攜隔歲心，還我松楸山。出郭指白雲，渡頭霽旭間。二客快褰裳，野航玩潺湲。宿雨匯盛漲，驛程杳莫攀。斜趨得狹港，數盡楊柳灣。巨浸忽前橫，浩漫逐飛鷴。鯈游瑠璃盆，蛙聒不可刪。吾儕殉一逞，安用問痌癏。木杪繫市屋，覓餐踏茅菅。泥水濺槃案，一哭留酒顏。
蛟窟幸自脫，螺徑仍互沒。藍轝繞岡阜，向背穿叢樾。下壓汪汪陂，卧鏡燭眉髮。山花頗牽引，到眼亂紅白。時驚栖鳥起，狂走怪此客。漸尋車輒高，巖氣益盤結。超超世外蹤，漠漠雲中宅。斜陽映崝廬，桃柳初秀發。牆碣蝸已篆，厨書鼠罷齧。樓頭萬古意，倚眺劇嗚咽。
雞鳴客安之，竄入山深處。獨留薦時物，淒淒撫墳樹。屢愆焚黃期，寧有縛人具。政緐世難亟，何者可奔訴。泠然春風迴，影我蹣跚步。一往江海思，併作淚如注。仰天飄鷇音，牛迹成新故。宿草尚自活，層松亦堪數。華表待鶴歸，千歲猶旦暮。去住與客同，山川但回顧。

次韻酬廖笏堂
安排傀儡仍千變，賸有當年夢囈存。抵死一呼嗟已晚，同昏八表更何言。逢場且試眩人技，種柳新搖白下門。邂逅兩生期復古，（君與周道腴君，同以湘中教育會代表來觀南洋勤業場。）儻憑石鼓數周宣。

爲宗子戴題瞿忠宣遣墨卷子
所繫盡一擲，攀天納崎嶇。死與道鄰侔，生獲薑齋俱。運去公不瞑，想像虎負嵎。勝國三百年，支撑畢微軀。碧血滲土石，留照魑魅居。流傳充國疏，才力應時須。茲幅扶氣類，忠概出緒餘。曩探梁髯篋，吟稿爛琲珠。行間手點竄，落墨同恢疏。欲呼紙上魂，摩刃搜妖狐。八荒几案在，懍懍掀眉鬚。扶世貴人豪，貴此肝膈攄。偃蹇撫遺瀋，自懟我非夫。

長至後七日抵西山謁墓
拂袂江漢濱，視疾俄歎逝。（茲行先赴武昌視黃小魯疾，乃於三日前遽逝。）折途犯重湖，染我西山翠。沙淤作陂陀，岸樹倒旗幟。煙嵐引一痕，車音飛破碎。日斜穿松楸，陌隴騐宿置。遣兒薦節物，墓門留燭淚。（大男衡恪長至抵墓所。）咫尺呼如譍，巖巒擁魂氣。老愈疲腰腳，莽莽接寒吹。草螿已絕吟，零雁不成字。所匿片雲下，尋常閱年歲。萬情競顛倒，遑云世可避。祇待補松株，六合畢此事。徑旁野花叢，樵童盡剪刈。會當芽春風，再逐仙蝶至。

崝廬宿
晚色寫腸臆，燈樓初可親。寒山捫作壁，懸榻暗棲塵。遭世迷歸計，銜杯贖此身。欄干壓枯竹，卧對點霜新。

別墓還城道上
低昂巒隴千紅樹，籠日拖煙壓客裝。側徑喧呼開鳥鵲，荒村點綴見牛羊。霜枯自散諸峰氣，風隔應乾一滴漿。過拂溪橋指城郭，生涯真笑鼠搬薑。

元日園居（一九一一）
初辰罷雷雨，（除夕雨兼雷電。）吟鵲在高柯。澹日銜簾幙，新煙生薜蘿。市聲迎更落，古抱鬱還多。休解明堂位，離離春夢婆。

徐固卿統制兄弟飲集玄武湖別墅
吾衰闕吟賞，煮餅延漏刻。茶煙颺園池，曳作春氣白。發興酬佳觀，坐付一雨隔。同乘得俊人，（午詒同車往。）穿淖比赴敵。城堞送寒吹，郊原驗霽色。雲水明樓欄，眼豁湖上宅。葦蕩齧鷗波，竹林繫驥櫪。徐侯好兄弟，世外數辰夕。閒卻功名手，卜幽誘裙屐。摘蔬佐傾醅，登盤鯉盈尺。鬥句魑魅窺，商歌出金石。捉襟對舂鋤，意表微有獲。獨念競賽場，萬燈亂履舄。尋秋從辟地，撥茗睨一擲。（去秋偕夏穗卿、蒯禮卿啜茗此樓，見勸業場電火如繁星。）人生閱廢興，寶此適其適。醉起迎獰飇，唾霄有餘力。

梁節庵叔母余夫人七十壽詩（并序）
辛亥正月，節庵來游白下，旋列歸番禺，爲其叔母稱觴，遂賦此寄祝焉。
春泥承屐俊人俱，行握椒馨獻海隅。羊杜壯猷依叔母，鄭程令範起師儒。蠶筐猶記劬勞地，象服都成瑞應圖。笑咬菜根撲仙棗，戶庭真氣一時無。

爲王梧生題朝鮮全秉薰所寫金陵游詩卷子
零落棲遲元裕之，一編映几對攢眉。春燈不管興亡事，又照新亭過客詩。
涴紙依稀血淚痕，幘溝婁尚挂雲根。麻鞋私汝行吟地，差許鵑聲隔酒尊。

宿下關大觀樓晚望
疎星數點吐江樓，爲嚼春寒手一甌。射岸船燈初歷亂，捲濤纛影併飛浮。歌呼隔歲嬌鬟在，世難如山片念收。貪數過鴻向彭蠡，此生哀樂託孤游。

江上縱眺過采石磯作
江郭卧淫霖，蝟縮罷尋賞。桃杏坼春遲，寒凝閉萬象。真宰暫悔禍，濯以初日朗。鶯燕稍翩翻，歸船及一往。捫腹眺江山，千里映草長。巖陂錯金采，倒浪洗文襁。南控數郡縣，其北極泱漭。笑逐穿霄鷹，共汝脫世網。俄頃指危磯，矗如森柱磢。吟魂飽蛟鼉，戰壘環魍魎。高樓形勝間，終古了雙槳。我生奚所營，虧成存惚恍。毛髮化羽翼，寧學榆枋搶。內剖磊塊胸，擲空與決盪。把椀揮衆靈，聽濤轟甕盎。

江行春望
岸護雲霞色，江兼筑缶聲。移舟牛背緩，橫野雁行明。晼晚春相醉，支離世已輕。孤吟對彭澤，述酒笑平生。

宿九江湖海樓
燕燕舊巢痕，樓空燭色昏。晴湖猶可唾，靈壑對忘言。撼坐蛙聲急，偷枝鵲尾翻。應憐騃鈍極，洗眼待朝暾。

發九江望石鐘
兀託一舸復東下，平疇森嶂綠無罅。日氣騰騰炊甑蒸，江波汩汩琉璃瀉。樓臺插眼忽崢嶸，我如偏師頓堅城。十載趑趄負腰腳，閒殺書聲鐘梵聲。

入湖對廬山觀落日
錦屏風側霽紅盂，供具何堪擲一隅。祇恐桑榆收未得，匡君能效魯陽無。

泊蝦子塘
冥冥湖上舟，芥置一杯水。焉知止泊處，但有風掠耳。星辰懸燈燭，洲嶼列鼎簋。鷗鷺避不前，鼉龍伏不起。客心貯然疑，竊比南溟徙。鼓音出港汊，聚艇緣迤邐。既覺豚入苙，反笑鸞棲枳。江湖貴相忘，誰乞如願婢。倒醞懶作牋，聊用矜爪觜。

舟夜戲簡樊山使君
公詩嘯龍虎，能使萬馬瘖。頻歲怯大敵，棄甲走駸駸。堅壁拒責索，懼成一鼓擒。顧偶就短章，甘同語牆陰。茲造山水窟，媚以禽烏音。岸橫如列几，濤鳴如奏琴。綠樹染夢寐，白雲藏古今。肝膈遂躍動，吐句摹登臨。孤唱莫予和，又憾隔苔岑。搖毫供十手，迢遞赴寸心。稍期拾瓦礫，持歸易球琳。顛倒癡兒思，書爲舟夜吟。

渡湖畢江行遣興
破睡晴江烏鵲譁，酒明十里短叢花。輕舟恰似淩波韈，祇向東風舞處斜。
西山銜得匡山尾，誰射長蛟江水中。徐吐雲嵐自纏裹，可憐鱗鬣曝虛空。
煑茗傾醪與餞春，衰顏照水洗呻吟。分瓜邊警喧人海，訴挽沙鷗隸國民。
重尋杙纜王家渡，已失燒畬昌邑山。零亂風光辨鄉味，日邊城堞一人還。

百花洲水閣
又向湖亭記漲痕，鳧兒來浴燕初翻。嫩荷擎蓋晴吹沫，新柳籠隄夢有根。風物藥欄扶晚坐，歲時篾舫負清尊。老懷不數游春隊，孺子祠邊釣石溫。

三月廿六日渡江入西山作
城中驟雨雷電隨，濛濛萬屋交酸嘶。宵檐餘滴到曉斷，復有皎日穿簾帷。飯罷出郭就雙槳，橫磨十里黃琉璃。波瀾渺瀰騐新漲，唼影微瞥長魚鬐。束風扶輦映古道，碾石作臼埋塵泥。莽然四野草樹合，細花白紅連畛畦。布穀飛鳴子規歇，田水會看秧針齊。插漢西山隱窈窕，一抹濃翠橫修眉。搴芳掇豔坐自失，猥持惡抱親仙姿。爾來懸的購殃敗，擾攘趨死甘如飴。人生留命殉歌哭，龍虎啖食鑒者誰。恍惚巢由亦憂國，道旁癭木真吾師。

墓上
江海淹春薦，松楸有夢還。真呵碑上字，更顯雨餘山。蟲鳥環相訴，牛羊下自閒。憂天成淚盡，來護夕陽山。

崝廬寫觸目
好春如靈蛇，僅及踐其尾。悠悠變氣候，歲月迅流矢。桃杏雜海棠，綴花心所美。幾日搖春風，飄落爛泥滓。蜂蝶枉攀尋，飲恨吾與汝。祇許作叢竹，蔽檐上螻螘。紛飛翠色禽，啁啾盈兩耳。鳴蛙夜逾喧，鼓吹亘百里。擁酌憑欄干，山氣壓復起。猿猱挂木杪，星斗宿巖裏。眩眼燐火亂，開闔到神鬼。從知人間世，不值一杯水。

廬樓晴眺
西東陽嶺喚晴鳩，虧蔽椏枝俯小樓。嵐翠葳蕤巖壑動，松陰破碎墓門秋。違天一往支皮骨，嵌壁千欷作贅瘤。（往歲成《崝廬記圖》，鐫石嵌諸樓壁。）風暖炊煙護墟落，飽聞叱犢雜樵謳。

攜曹範青新詩至山中讀之題其後
西山爽氣東湖勝，醞釀靈胎溢楮毫。自寫悲懷向天壤，從來顧影屬吾曹。賞音適有嗜痂癖，（辱題拙集詩，推奬甚至。）絕技看藏截玉刀。表裏已鄰西渡集，解融法乳近風騷。

余來散原山中夜夢於滬上遇節厂自粵至云方賃賣字室翩然遂去覺而紀之
有四壁立無立錐，仕宦端如罄摴蒱。梁髯飢驅病尫癯，歲初過話鍾山居。散人食力奚所圖，顛倒奇想匪矯誣。公然賣字蹈前模，謝卜傅藥同區區。可以盡年蓄妻孥，飽腹從容捋髭鬚。相視而笑髯頷吾，海上互市萬賈趨。好事亦有士大夫，賃宅鬻藝鄰狗屠。攫錢安問腹詩書，爲列條例千紙鋪。日月占言諭通衢，自訪安期覊番禺。音問斷絕魚雁逋，詎撓親朋作計迂。否者天雨萬斛珠，山中高卧一榻孤。逢髯挾硯笑墨豬，顏色敷腴意氣麤。云掃几案待價沽，蒼黃別我立踟蹰。更諷用意完厥軀，四海禍變乘須臾。傭保雜作何賢愚，余生恨未習盤盂。覆瓿文字寧要渠，延頸輸髯橐中儲。蘧蘧夢覺衾枕俱，曉窗吐白聞烏呼。

廬夜
呼噪蛙成國，轟飛蚋共牀。荒山仍擾擾，孤燭倚茫茫。檐接星辰氣，簾吹草木香。殘宵扶夢聽，風壑有笙簧。

由崝廬還城二首
一宵風揭屋，轟擊萬靈號。餘怒草猶靡，歸途歌已勞。層霾昏嶺岫，疎鬢切蓬蒿。回數墳頭樹，啼烏引子逃。
斜出郭家峴，畬煙自作村。哇連新麥穗，井汲古槐根。白道魂能識，青霄吹故溫。車塵莫相汙，曾是住仙源。

雨中發南昌行七十里泊張家灣
出郭雨氣寒，落舟風力怒。披襟劃虛空，洗我酒痕汙。梭穿洲渚非，箭激雲壑暮。閒鷗似相哂，數客來復去。小水明灣洄，初認繫纜樹。陰岸聚魍魎，鼾榻雜婦孺。宵深亂蓬滴，下挾波聲仆。猶攬贈刀心，一枕吾何興。

又宿湖海樓雨望
十日重來擎酒巵，纖嵐薄霧弄巖姿。樓頭一尺芭蕉雨，祇許吟人溼鬢絲。
緣隄徧認啼鶯樹，傍郭初橫捕鱔舟。莫問煙雲供變滅，白頭成就看山樓。

江行雜詠
斷雨銜晨鴉，四繞潯陽郭。來作倚檻人，江晴煙漠漠。
石鐘小兒拳，匡廬折臂翁。湛湛長江水，照影雙驚鴻。
麥隴改青黃，柳林孕蒼翠。落手好江山，博得魚龍睡。
星辰窺我窗，檣鷗迷上下。青青皖公城，夜有獨吟者。
波濤數千里，湧出江南山。控摶九逝魂，擲散雲水間。

夏彝恂同年六十生日
湖壖染袂蕙蘭叢，都作東南老秃翁。鯨海許身曾出沒，龍泉脫手孰雌雄。問天已付君平卜，玩世微窺曼倩衷。肯飽芋魁忘甲子，囊經傳說授方瞳。

壽李少笙大令六十
五峰散氣萬靈振，虧蔽藤蘿若有人。挾策高名動京闕，摩崖大句燭星辰。漁樵猶話神明宰，鐘鼓能傳寤寐真。琴畔溪山應愈美，銜觴從識蝶如輪。

題陶齋尚書京師無悶園東坡生日雅集圖（圖後有自題兼喜梁節庵至詩。）
東坡生日觴詠誇，都下盛集稱乾嘉。祁（文端）曾（文正）嗣響道光季，補圖述作猶滿家。兵火屢刼蝕文物，韻事稍歇聽金笳。從知歡賞紀運會，亦賴壇坫相羅遮。尚書高心壓塵土，別營林屋留三花。西山蠟屐苔已破，南窪香徑梅初芽。無悶園中聚俊髦，競祝奎宿堆羔猳。嶺海梁髯訝猝至，座客行酒冠欹斜。踵條前典諗來者，自攄偉抱盟幽遐。蘇公光氣燭百代，當時竄逐儕麏䴥。攙論得失制科習，笑坐顛躓形歎嗟。節厂同病溺文字，志尚所極天難瘥。老饕說食頗復類，兩髯寧掩瑜與瑕。主人尚友冺今古，圖中嶽立知誰耶。萬物冥殉得至樂，欲持聖證窮無涯。暑風揩眼讀此卷，更愛吐句如飛蛇。

荷花生日鑑園集
老夫天所赦，結客倚溪園。新漲亂浮鴨，荒陂閒放豚。歌吟圍酒氣，亭壁蝕篙痕。勝日娛幽坐，爲將世外言。

滬居酬乙盦
樓屋深深避世人，摩挲藥椀了昏晨。車輪撼戶客屢過，籤軸堆牀公不貧。志怪應逢天雨粟，作癡聊博海揚塵。夕陽欄楯與愁絕，罷對缾梅報早春。
申徒真索形骸外，正則超然醒醉間。彼此是非成短夢，流離蹤跡得餘閒。帶霜瘡雁橫窮海，刷夜生駒失故閑。所證素毫圖二老，（謂汪鷗客所作《山居圖》卷子。）吟窗長閉萬重山。

酬昀谷
歲時觀賽石頭城，仕女嬉游曳履迎。小別承平同過翼，幾回飄泊說餘生。魂翻海市噓精魅，光盪雲旓雜雨晴。怪事撐腸憑一吐，寒宵醡滴續吟聲。
鴻毛輕死今安在，蝸角爭趨老更哀。賸有醉鄉忘旦暮，猶堪椎結逐塵埃。陵夷雅頌寧天意，蕭瑟江關覺汝才。鵞雁呼空鯨鰐橫，山棲誰爲斸蒿萊。

集滬上酒樓
栖遲海角盛朋徒，小聚還如下食烏。莫問亂離輕性命，祗餘飽死羡侏儒。穿霄鴻雁將歸思，登俎魚蝦話舊都。隔坐道人兼涕笑，（李梅庵、易道士冠服自金陵兵間至。）學仙且戰一時無。

寓樓漫興
馬齧枯蒿雞著籠，飢驅賃廡笑誰同。市門蹀躞偕亡命，江海浮搖此寓公。欲覬九幽窮怪變，何堪一擲問雌雄。雪燈耽耿窗扉語，遙夜懷人啼雁東。

題龔懷西翰林蘧莊圖
淮肥古產英豪處，山川疏豁棊枰據。孫曹遺蹟收蘧莊，幽人獨引濠梁趣。人生白頭迷去住，況值崩坼隔呼籲。羡公穿栽闢沮洳，曰歸網魚獵狐兔，手圖魂與淚如注。

遣興兼訊漚尹索酒
樓外車塵木末霜，笳聲旗影日飄揚。蝸居真作逋逃藪，鳩杖重逢傀儡場。未信許由誇洗耳，獨攀宋玉與迴腸。摴蒲坐上餘芳在，解乞醇醪調渴羌。

天琴老人一月中得詩百廿餘篇中多見及之什不克酬和聊紀以五十六字用博一笑
快吟帀月百篇餘，白陸區區目笑渠。自挾風霆穿海氣，坐擎星斗爛天墟。履霜舊侶同枯槁，薰茗冲襟對闊疏。我愧靈臺換眢井，更無涓滴活蟾蜍。

酬真長
泥塗苟活能過我，禍變相仍莫問天。憑几寫詩仍故態，向人結舌共殘年。幼安皂帽今誰問，子美深杯祇自憐。想得敝廬山雪盛，白頭橫涕望歸船。

題趙堯生侍御所藏唐人寫金光明最勝王經堅牢地神品第十八卷子
昔過宜都楊廣文，示我鐍笥寫經卷。北齊唐宋各數幅，購歸東瀛私禁臠。風離雨散二十秋，夢想珠璣爛兩眼。近歲燉煌古石室，掘發祕籍雜釋典。唐人墨瀋益光怪，好事攫取競流轉。鄉井詩翁客嶺嶠，（謂新建楊筠谷。）喜獲二本皆精善。一紙割遣趙御史，其一歸裝燼烽燹。海宇鼎沸橫干戈，竄匿尾閭對杯琖。殘年趙侯亦南奔，向誇堅牢果上選。楚弓趙璧浪比擬，坐歎神物有晦顯。趙侯自是百世士，天製高文知者鮮。據臺論列抒至痛，諫疏都成陸沉讞。況今龍蛇發殺機，猿鶴沙蟲供一眄。吾儕死徒誰復念，妄冀佛力保餘喘。胸中造化幾虧成，世外狡獪無擇揀。儘除文字了語言，屢劫靈臺示不染。

題堯生萬松深處圖
聞道山居手種松，聳鱗拏鬣欲成龍。祇今烽燧迷歸處，自倚星辰數舊蹤。去眼觚棱餘一死，吹魂雲氣暗千峯。吾廬亦念垂陰徑，海尾聽潮亂市舂。

酬濤園
蠻徼生還兩鬢皤，空餘皮骨問銅駝。補牢歲月魂猶醉，銜木平生意已多。斷爛貪看朝報在，陽狂屢雜市人過。羣雛有命誰能恤，（兩家子弟皆留學歐州，不獲歸，君詩及之。）任挂詩囊對飯籮。

酬節庵
梧几麻鞋事事非，祇留殘淚在征衣。仰天雁鶩自相亂，照海樓臺添作圍。書射聊城天日鑒，徑荒精舍夢魂歸。望門賃庶何人識，示我無妨衡氣機。

無題
電馭雷車日往還，銜書青鳥墜人寰。生逢堯舜爲何世，微覺夷齊更有山。辭鏡年華空白誤，窺簾窈窕一相關。淮南傳說遺丹鼎，鷄犬升天祇等閒。

除夜
亘古存殘夜，孤呻有小樓。燈扶漿擔去，埃雜海光流。逃世吾寧及，攀天夢亦休。夷歌暖杯酒，搖入萬方愁。

元旦同李道士步馳道觀游（一九一二）
問天尋道士，支醉踏街泥。樓觀晴爭吐，簫笳咽自齊。海雲懸嘯哢，春服壓輪蹄。莫挽風光去，看人日向西。

乘電車訪實甫寄廬
金椎表道綵旟翻，雜坐車窗蝨在褌。旁接胡姬傳淺笑，竟逢楚老證微言。一官初脫蛟蛇窟，四海都成蟋蟀盆。隔世忍思塗抹地，野梅插鬢是殘魂。

讀吳昌碩老人缶廬詩題句
未墜廣陵散，孤追正始音。名爲三絕掩，老有一燈深。肺腑銘文字，靈仙影枕衾。夜樓昏海雨，警我瘦蛟吟。

雨夜
腥風移凍雨，狼藉作春寒。木榻邀燈語，瓶枝寫鏡看。老懷違氣數，醉鬨隔欄干。誰問辭羣雁，驚弓溼羽翰。

張園晚坐同達泉實甫
覊棲鬱鬱負芳辰，邀踏園林二客親。換世仍留賣符地，獨醒誰記倚欄人。衣香浮動晴煙合，柳氣氤氳晚徑春。茗坐攪懷成掌故，育長好影滅車塵。

吳穎涵老人屬題獨坐圖
颺海旌旗冷吹前，驚疑過市地行仙。跨鞍身手懸河口，照影東湖四十年。
授我昏煤獨坐圖，留題手迹錯珊瑚。兒時亦託昇平世，應話貞元淚眼枯。

午詒自蜀至有詩見訊次答一首
有客歸從猿鳥鄉，血斑淚點照襟涼。早知叢棘迷珠履，終見獰飈怒土囊。並世更無嚴僕射，遣民欲老杜于皇。市樓風落擎杯語，倒海難澆萬怪腸。

次和彭菽原處士時彭方賣卜滬市
千街晴雨影支頤，簾肆閒窺走馬兒。籤架承檐香作篆，瓶枝裊壁黝如脂。過門那得俱忠誼，瞑几蘧然降孔姬。重見隆污占運會，梟鸞終恐負當時。

正月十七日坐雨
憑欄三日雨，點滴亂春愁。瓦鼠飢仍竄，枝烏晚更投。酣歌迷故國，飄夢有橫流。休問天方醉，吾生應馬牛。

醉後漫題
垂老栖遲漲海陬，翻憑沈醉護幽憂。典謨眼底飛灰盡，機石天邊鑿空求。吹沫魚龍猶出役，覆巢燕雀與啁啾。冥冥槃血神君帳，頦唾還看溺九州。

哈同園觀梅（哈同，猶太人。）
滬瀆數園林，賈胡有勝地。手闢一村落，營築藹佳氣。樓亭互映帶，水石見明麗。㯶櫚蔭牛宮，溪流貫其際。繫橋黃蔑舫，鼓棹破層翳。別徑梅百株，紅白媚欄砌。燭天霞焰焰，迎日香細細。往歲聯觴榼，偃仰聽高吹。駒隙不自保，看花又移世。游侶愛竹塢，坐玩橫斜勢。撫茗待翠禽，魂小棊聲碎。獨嗟非我春，摘棱亂愁思。

簡節庵
重重霧雨隔樓臺，坐想匡牀飯芋魁。靈藥寧能回獨念，春風一往有餘哀。鼈靈早待啼鵑化，犬子猶誇駟馬來。眯眼麯塵浮海色，此生留話故園梅。

雪後游徐園
昏飈攪雲空，一雪換人境。晨興搴幃幙，皎皎萬屋頂。疾驅遵廣衢，摩擊鞭鐙影。挂眼十畝園，牆卧琉璃梗。狹徑穿曲廊，構架窈而整。草根泥漸活，竹叢風欲靜。危石聳樓欄，攀登費把茗。枝鳥噤不歌，海氣白未泯。荒寒襲營魄，下避徒侶哂。循檐數梅株，殘朵儼結癭。著屐了世人，對汝醉初醒。幽契解天弢，今昔意都屏。霽色顯壁題，口誦喉有鯁。乘興造哀樂，萬象奪俄頃。微惜遣病翁，（謂節厂卧病，未與斯游。）孤榻聽煮餅。

愚園
雪了春塵動，晴園得晚過。彈詞喧茗坐，鬻技記人疴。耆舊花前盡，生涯物外多。片欄圍野色，雲髻切鴉窠。

雨中午詒招集愚園兼餞郭統將還長沙
暗雨趨荒途，狼藉車馬跡。穿廊憩軒館，坐撫玲瓏石。水灣蔭繁木，初杏拆春色。辛荑亦怒開，高花澹樓壁。細鳥窺客閒，蹲枝與啾唧。置棋欄楯底，機權眩黑白。吾儕狎喪亂，賤儒嗜飲食。興亡一瞬過，不涴杯中物。天空飄鵝雁，投南音歷歷。郭侯文武姿，曰歸將母急。江海有生還，於汝雜歌泣。懿德日陵替，橫議劇戈戟。誰能掃凶梗，挽使人紀立。爲我弔汨羅，聽瑟蛟龍窟。蘭佩睠寤寐，毋爲後人惜。寒颸蕩離筵，醉語倒胸臆。

過太夷海藏樓夜話
漸出喧囂接泬漻，眼中樓觀萬鴉飄。捫天畫字懸真宰，舉世無人對此宵。草樹餘馨憑嚼齧，觚棱殘夢尚嶕嶢。數星林表休窺座，嘯詠猶堪託一瓢。

車棧旁隙地步月
荒陂苔冷月淒淒，負手聽歌隔馬蹄。我有佳人阻江海，倚樓應照數行啼。
初吐林梢浸水隈，看翻鳷鵲一人來。嫦娥猶弄山河影，未辨層層是劫灰。
車音斷續垂楊外，旗腳參差碧落間。欲掬寒光濯肝腑，乘風歸去卧匡山。

於乙盦寓樓值汪鷗客出示所寫山居圖長卷遂以相餉余與乙盦各綴句記之
衰齡遘崩離，荒卻溪上宅。（余營新宅金陵青溪旁，居數月而亂作。）將家懸海市，揩眼亂朱碧。此厄古未有，萬刼互尋覓。森森麒麟楦，纍纍蛇虺窟。人海誰與語，呵氣潤暗壁。歸然沈夫子，層樓許接膝。道論演物變，蓄涕撫今昔。安得寂寞濱，一起幽憂疾。鷗客山居圖，出袖照水石。窈冥嵐翠重，寒韻濯胸膈。并餉二老翁，印證棲隱迹。便如繫壺嶠，陰陽不能食。當年偕宗雷，異代接陶翟。共命千木奴，世外對吟席。猶憐費買山，飲犢巢由隔。息壤指佳處，且作畫中客。

清明
一片春愁明雨絲，鵑啼燕語負歸期。故山父老知枯立，數徧鄰家上塚兒。

扆虹園
小園兩桃樹，也發可憐紅。石窟延蛇蚓，池樓劃雨風。孤游還自聖，羣噪已搖空。步屧搓腰腹，尋詩一秃翁。

尋春張園偕樊山景張鷗客實甫用前游韻
掉頭同作亂離人，强逐游車領好春。出屋柳梢晴雨換，飣盤蓮實笑談親。偷閒撲蜨娛垂老，照影驚鴻憶未真。留得夕陽擕手地，陂塘如鏡草如茵。

喜敬安上人白天童至
吃僧狎蛟海，自抱鐘磬音。冷月浸趺坐，乾風吹夜吟。翦魂落島嶼，捧記抽天琛。悲涕了初地，湛湛無漏心。

訪楊子琴同年不遇
春陰如墨染單車，過市偷看柳貫魚。一號揭櫫坊巷底，無人知是草玄廬。（所居爲昇平里一號。）
滿意魂翻變徵聲，彌天哀憤坐中傾。應門賸就褒僮語，恐爲行吟踏月明。

誦趙堯生胡鐵華楊昀谷夏吷厂唱酬之作次韻書其後
海雲垂屋蒼鷹過，仰面秃翁真計左。孱軀亦雜瘡痍一，祇應受弔不受賀。憂來端恐幻千刼，鼇柱傾折鴻濛破。化城醇俗有根柢，尤痛豎儒拾餘唾。揚旗鳴角姑置之，肯從夷市授吟課。踏園春獻梅百株，行野影卧篁萬个。羈人三四罷尋賞，截句詰盤偎冷銼。眉山雙井嬗法乳（趙、胡四川人，楊、夏江西人。）此事頓漸別上坐。各攄窮抱訴冥漠，更飛逸興忘坎坷。我展硾箋倚牆柳，新荑正待嫩晴作。不捨細字如牛毛，欲借高名壓驢馱。楊生空囊偏屢徙，縱許逃詩那逃餓。小車爭撼扆虹園，（昀谷移居扆虹園。）轢釜聲中强疊和。

劉潛樓自青島胡漱唐自南昌先後至滬賦此詒之
吾鄉二直存天壤，邂逅聽潮俯海濱。萬淚咽爲心上語，一尊猶接夢中人。蟾蜍蝕月無餘魄，蟋蟀殷牀寄此身。銜木采芝定何味，肯留石袂看揚塵。

次韻和乙盦翁移居
銜巵坐數晚鴉遷，簇簇楼欄插海壖。寄命風雷留汝在，裹糧莽蒼問誰先。自將櫑具犬爲伴，看長垣衣蝸欲憐。想得商歌出金石，西暉還戀鬢絲偏。
夙業乖違鉢飯寮，每妨通蔽索參寥。微言苦亂蟲魚籍，斷夢猶橫鸞鶴霄。枯槁卜居能頌橘，蒼茫揮涕與添潮。層甍倒影荒江水，挂眼拈髭意已超。
逝者安論贖百身，老懸海市雜游魂。胸中典禮自三古，鬢外星辰迷九門。種秫公田元不遂，獲珠赤水枉思存。祇今社燕銜泥倦，忍向雕梁認舊痕。
幽蹤犖确響巾車，潁尾穿栽共未如。午寢作魔成掌故，天倪在抱有乘除。尋原世本餘新語，移夢華胥署老漁。學誦安禪窺鼠雀，不妨醉過遠公廬。

陳仁先以高嘯桐壽伯茀遺札裝潢爲卷題識多故人因屬錄往歲贈嘯桐舊句其上錄訖附題一絕
畸人死友了神州，一片魂痕紙上留。宵起思賢哀窈窕，海燈瑩淚寫蠅頭。

潛樓讀書圖題寄幼雲
維人發殺機，殃禍塞坤軸。安獲乾浮土，蘇喘庇殊族。夷市儼雷池，庶幾莫予毒。僑置十萬家，蟻旋黃歇瀆。青島益阻奧，海圍山矗矗。朝士所奔凑，稍喜土風樸。劉侯去國恨，亦寄數椽屋。脫命氛祲間，魚烏親初服。樓窗麗雲霞，籤架馨草木。獨居視故篋，淚點漬諫牘。密勿徙薪計，七貴誰省錄。坐令神器改，聖法隨顛覆。痛定叩百靈，欲以殘夢續。寤歌出物表，醉答鬼夜哭。懷歸白石堂，隔生長在目。

仙源歸棹圖爲羅四峰題
酒面海上山，樓望於我厚。兵氣颺昏埃，幻作魑魅藪。意中有仙源，不在魏晉後。安得逐歸船，穿花忘老醜。

節庵屬題石賓田所畫牡丹畫爲其太夫人奩物
呼天呼父母，腐史讚離騷。所託更何世，銜哀到染毫。風光移閥閱，寤寐影蓬蒿。面軸杯棬几，神人下赤條。

爲胡鐵華題唐寫法華經
桃梗吁安歸，止泊一海澨。輩羣相呴濡，語言溢文字。聞警如中酒，念亂如飲醋。殺機襲飢腸，攢眉覓初地。作癡二三子，各寶燉煌祕。鐵華獲斷幅，燦燦法華記。落筆千載人，紙爲唐僧貴。對之忘五濁，冀以守三昧。持較雪王卷，疑當遜姿勢。取證耀心德，莫生分別智。亦莫强說法，浪測西來意。

雨朝濤園過示新篇
寒雨高樓枕簟清，客來排闥廢逢迎。飢烏曉啄竿燈穗，跛馬閒嘶瓠葉棚。銜袖硾箋商句律，傳衣嫡乳已聲名。吾儕敝帚無人羡，宋玉聊呼作老兵。

次韻和天琴老人二首
遮公淺草雜花間，更坐斜陽暖鬢顏。野鼠亦關三徑在，枝烏已伴一年閒。自移矮几安甌茗，漸上晴雲壓屋山。空吐吟懷滿江海，窺人纖魄似眉彎。（薄暮）
摘得榆錢挂杖頭，可如玉局在儋州。麥田顫影錯成浪，蓼步飄髯相與秋。島樹還憐巢越鳥，土風休問喘吳牛。閒閒行樂無多地，彈指霓旌颺蜃樓。（野步）

樓居與真長對宇戲詒二絕
四臨樓館綴蜂房，履舄旋旋淺草場。獨抱陰符卧煙雨，待吹海水齧繩牀。
牆外離雛也作羣，醉呼高詠日相聞。涼宵簾捲欄干靜，閒摘秋星擲與君。

颶風累日夕兀坐寫懷
三日顛風掃雨痕，轅駒辟易雁飛翻。初憐漲海淹歸舶，（李道士鬻藝青島，旦暮當還。）回味胡牀有閉門。拂屋鬼車天盡墨，隔鈴魔舞堁吹旛。醉猶未可醒安放，爲謝劉伶與屈原。

樓頭
苑樹風歸月戀天，萬家歌泣亂秋蟬。樓頭伸腳涼無價，已負嬌嗔作散仙。

夢回
破曉鴉銜一點晴，琉璃屏扇露華明。夢回枕畔胥濤上，初過車聲革履聲。

石遺過海上赴都賦別
駕海樓船蝨此人，造廬據坐氣猶振。塞胸故事何雞狗，去眼遺經泣鳳麟。鍼綫彌縫忘老至，鬼神開闔擲詩新。栖遲零落尋朝士，更憶風波有戮民。

初夜雨
輕雷移斷雨，涼滴韻欄干。巷複車音合，樓高海氣寬，噓魂環罔兩，摩鬢對杯盤。尺五天爲紙，依稀墨未乾。

聘三至滬賦詒
决圍脫死重攜手，都作尋常過客看。獨有老懷藏六典，猶堪餘痛抵千歡。周南留滯誠何說，車下呻吟已自完。染鬢蠻煙污袂淚，待澆海水倚危欄。

中秋對月
暖人一片青溪月，隔歲偷看向海隈。鬢底輪蹄喧疊浪，鏡中樓觀護纖埃。毬場弄影蟲聲去，笳吹飛愁雁點埋。今夕何年更何世，厭厭羈緒對銜杯。

十六夜月食
萬屋鉦鳴彈裂空，舊依巫史走兒童。睨天高語更聾俗，那解盧仝入詠工。

感日本乃木大將軀殉天皇口占一絕
三良繼殉彼何人，蓋海英風事絕倫。漫倚巵言齊物論，槐根螻蟻判君臣。

過仁先宅同李道士
微晴踐轍塗，遂過道人居。墨豬溷几案，捽去牽襟裾。窮巷得園屋，對弈數子俱。巾瓶自成趣，花藥翻綺疏。所吐森衆妙，宛親列仙儒。壁畫媵題句，用意千盤紆。別幅表忠篇，（同居傅治薌有悼日本乃木大將新作。）堂堂還起予。遮眼幻物象，諷誦塞一閭。冷入葉葉聲，巢經在空虛。尋展異菊圖，藐姑示肌膚。舉世借顏色，孰是泉明徒。佳人難再得，此語足嗟吁。茗罷喚歸鴉，古歡拾飊輿。

子言歸自蘭州爲題紅柳盦行卷
鬢髮凋疏面目黧，莽穿關塞命如絲。更彈地變天荒淚，成就窮邊一卷詩。
古來明月冷長城，鈴馱蕭蕭換雁聲。休問山川能賦未，祇攀紅柳數歸程。
俊味長翁苦淡間，幾經刮膜狀煙鬟。手撾瘦影收風物，癡絕觚齋挾往還。

秋日愚園西樓茗坐
層疊秋陰染鬢絲，翠槐列幕蓋園池。小樓把茗寒陽外，遠海來愁薄醉時。奇服自將孤往意，零花猶戀舊栽枝。吟蟲啅鵲如相訊，此客憑欄卻爲誰。

古微同年歸鶴圖
我覊海角君吳趨，但見蹀躞疲泥塗。相逢買飯救餒腹，告哀念亂無復娛。茲來有悟絕餘想，猥嬲補詠歸鶴圖。此圖叔問乘興筆，述王翁語趣向殊。爾時已遠昇平世，猶堪韻事追林逋。天綱日墜九維坼，倏忽揖讓移征誅。異人驕子滿宇宙，瞠目咋舌成囁嚅。稼苗蹂踐豺虎過，煙火慘澹雞犬屠。挂口奇禽今安在，空留毫端影江湖。否恐飢軍斧欄柵，公掠糧粒涎雪膚。人生負手視刼運，避地避世何賢愚。夢中高天終照眼，藹藹霞嶠將其雛。且翻新拍作孤唳，蕩滌惡抱傾酒壺。

爲冒鶴亭題先世巢民老人菊飲詩卷子
花光閱世又殘秋，舉目河出無此流。獨向冥冥呼醉俠，伴彈老淚灑神州。
一吟一酌蹉跎了，國故門風三百年。起指九天薦寒菊，緜緜神理與誰傳。

重伯邀飲酒樓同楊潛庵李筠庵
別逾八載强，短髭各如蝟。勝槩換曩昔，亦減恢詭趣。世患實驅之，拚棄鼾寐地。梭穿車轍間，噓噏蛟蜃氣。秋步接履絇，埃風衢巷晦。柳灣獲二客，挽醉夷歌市。樓坐壓萬人，熒火寫高吹。閩庖擅海物，蛤蜆羅瑣碎。素肌蟹粉勻，紅沫雞糟漬。芥藍滑七箸，伊麪匪世味。低昂王覇口，平章到臠膾。歎涎傭書錢，欠溷饕道士。（李道士以鬻字受促迫，未與。）

重九敬安上人招同樊山秉三實甫集靜安寺
瀕海乏崇山，末由展登眺。上人媚幽尋，古寺邀吟嘯。車窗數椽屋，瘦犬吠客到。佛像肅四壁，盆菊互照耀。旁通小場圃，煙畦綴花窖。疊積荆蔓叢，野徑穿邃奧。憶昔存茗樓，詩翁共落帽。（昔歲嘗與忠州李芋仙丈同游啜茗。）得句不忍去，指點城頭鷂。死生三十載，恍對孱魂搖。戲言傍埋骨，此意供憑弔。疲就八關齋，薦蔬兼命釂。樊先廣長舌，熊易觀其徼。饒解箭鋒機，角根森衆妙。所獲出思議，千刼莫能撓。起別第六泉，徒侶增戀嫪。合掌了嘉辰，各成仰天笑。

雨中樓望
殘秋如戀別，寫雨作啼痕。柳氣吹初聚，車聲咽更奔。蓋頭鴻雁字，落筆蠧魚魂。可了非人世，瀟瀟媵一尊。

同仁先問李道士疾
雨罅微晴踏巷泥，搴裳入坐接酸嘶。漫傳裹飯遺天壤，來看丹砂飼木雞。

六十生日書二十八字
前識來因馬耳風，訴哀籬壁一秋蟲。教鎸肺腑藏奇字，已作尊前六十翁。

十月朔雪望
海氣初成雪，窗光欲化煙。拳枝存凍鵲，韻榻掃殘蟬。棲泊薰鑪換，啼號粥鼓連。從占天地閉，我與我周旋。

雪晴王雪城宅酒集坐客梁髯北游初還述行蹤甚苦感賦
霽輝籠霧拂深衣，車外楼亭矮樹圍。壁湧三山看畫得，天遺一士拜魂歸。高松鬱鬱留餘挂，片石巉巉拾落暉，狂走背人忘死所，語殘酒坐對歔欷。

十月七日爲端忠敏公殉節周一歲同人集張園山亭設祭賦悼一首
園隈紙閣酹杯漿，偷活賓僚聚作行。此日更無天可問，孤軍曾費夢相望。擠公死地關興廢，垂世遺編有耿光。運去一身誰得惜，舊恩空寫九迴腸。

月夜過李道士
飯罷斜街帶月行，偶尋道土話吳烹。霜風夜起扉開闔，燈火幽幽述酒情。

飲仁先蒼虬閣觀菊
藹藹蒼虬居，佳菊非世睹。孤秀緬陶籬，靈根移冀土。風日爛寒枝，玉蕊紛雪縷。神姿自遺物，對影澹環堵。勝地邀觴酌，談舌隔歌鼓。一會醒無痕，空令參水牯。

題潛盦美不老齋
賃廡避兵踰一歲，日對海雲互虧蔽。故居泉眼縈我魂，莽莽南紀哀鴻逝。娛老移來數笏山，苦竹長梧戶牖閒。提壺不問嬴劉事，白手黃庭了世間。

贈嚴幾道六十生日
羲紐日陵遲，萌蠢困梏桎。不睹萬派歸，奚緣綜道術。夫子實先覺，觀海動顏色。雅記張九家，寶書辨百國。道論貫異文，咀華返其質。呵氣彌大千，中有化人出。風霧震電交，金臂回眸疾。恍惚與接搆，驚喜恣筆述。學子識津涯，功與疏鑿匹。運殊競怪迂，屹立尊守黑。玩世娛景光，商歌四洋溢。眴眼定何祥，禹鼎峙胸臆。緬想椿楸姿，擎霄有餘力。余忝錫名歲，先甲占月日。飛游視鵬鷃，蓬心還自失。摭薦猶龍言，抱一天下式。

吳芝英夫人屬題所藏四女士畫軸
董小宛孤山感逝圖
漆雲橫榻雪籠湖，閱世梅株伴老逋。一縷愁痕量尺寸，花時放鶴此人無。
馬湘蘭翠袖佳人圖
已絕朱絃不自持，鬢低蒼玉兩三枝。襪塵一點鴉銜去，海斷天荒更憶誰。
方婉儀秦樓惜別圖
背面傷春畫稿存，夜樓都冷女郎魂。老夫不記挑燈語，別有青溪拾夢痕。
黃媛介流虹橋遺事圖
流水猶摹嗚咽聲，了無言語不勝情。尺墳左右梧桐老，雙鳥鳴應達五更。

吳劍泉鑑園圖
送老白下居，涉覽供幽異。帶溪復面山，鑑園久稱最。樓欄蔭竹樹，徙倚浴靈氣。主人矧振奇，時時飲文字。野服雜行列，吟嘯壓歌吹。雪辰或月宵，拏舟乘興至。平生哀樂懷，掬與染蒼翠。隔歲暑未殘，孤游坐微醉。暝色合城堞，遙岸絕鳴吠。頓悲遭運改，下上極蜩沸。羣兒戲帷幄，澤竭小雅廢。起陸兆龍蛇，浩蕩恐莫制。指點主人癡，壁留護花句。回首酒濡脣，一鬨覆神器。捨去竄海角，躑躅噤相視。萬方揚虞唐，贏得亂歸思。寫圖痛今昔，此亦甌脫地。噫嘻吾何說，有說記夢寐。

樓外樓茗坐和實甫
飛閣光擎斗柄偏，虛空逐隊振衣便。雄龍雌鳳迷雙影，旋蟻蹲羆各一天。破碎老懷笳柝外，銷磨殘世販傭前。歌呼都有淩雲氣，漫品楞嚴十種仙。

爲廖可亭翁題米元章所書多景樓詩冊
我昔呼飲多景樓，邀遮海客揚清謳。（往歲飲北固多景樓，有日本詩人結城琢同游。）追誦元章登覽句，江山漠漠風雲秋。粉牆剝落向千載，玉筯金蕤晦光彩。何期一幅窗几間，蛟螭倔强拏溟海。當年傳觀驚萬人，丞相檜章押縫在。煩公緘櫝朱藤纏，上騰精氣虹貫天，恐竊筆法驕飛仙。

雪中靜安寺追悼會所哭敬安上人
逝景勞塵迸一哀，寺廊鐘梵我重來。隨緣菊讌俄成讖，說法繩牀已覆埃。游俠生平圓苦行，貪嗔文字諡奇才。虛堂像說圍飛雪，猶認期期詠白梅。（上人口吃，別有詠白梅詩一卷。）

黃忠端潑墨圖題應余與九
巉巖突兀撑虛無，日精慘澹雲氣麤。力穿鴻濛抉造化，震發屋壁頻驚呼。心知流傳三百載，孤臣落筆羣靈扶。當時磨盾遘阨運，督師邗上誰與娛。扁舟遣興弄毫素，狀取物態聽提壺。一朝邊警逼畿輦，憤傾硯瀋縑模糊。徐狥客語强鉤勒，樹石天設非人摹。隱痛泣血世莫喻，直裂肝膈營柯株。平生畫本盡奇崛，茲幅逸事喧通都。我閱興亡話耆舊，競儕稷契歌唐虞。萬流滔靡要砥柱，懍懍盍視潑墨圖。

題辛仿蘇齊河晚渡圖
鈴馱音飄勞者歌，關山氣冷見黃河。征人篋有雲郎硯，愁涴波痕皺面過。
晚渡成圖亦偶然，那知乘興事關天。神州吟侶今安適，祇許疏廊抱月眠。

偶偕李道士過曹東寅枚舫兄弟夜話
踏雪敲關對縕袍，蟠胸書傳數人豪。癡兒未解吟梁父，一笑阿誰擲二桃。

雪後倚樓作
已逢三白在高樓，弔影扶吟葛易裘。覊客每過談米價，羣兒相貴亂鄉愁。牆根覓粒摧毛翮，海畔搴裳作贅瘤。木末微晴開寤寐，聽呼餳擔對新篘。

答程絜華以長歌見貺
島海傳詩萬景新，迎眸初旭晃龍鱗。朅來羈旅申長句，更有奇懷橫九垠。續命遺方存彷彿，摩天巨刃自嶙峋。醰醰比興心源在，不數揚糠割蜜人。

臘日過瞿止庵相國出示哭先公一律係昔年郵寄失誤未達者今始獲莊誦感賦報謝
當年裁句哭先公，一紙關山誤塞鴻。隔世傾談杯茗側，始窺叢藳劫塵中。自攄胸臆盟幽仄，猶迸聲情薄昊穹。餘痛舊恩支木榻，迷離賸有鳥呼風。

晚樓
晚樓圍霧雨，惝恍沒蒿蓬。已聽蟲移世，真成鳥著籠。飄歌寒不落，抱古技終窮。久客兼多難，停毫詠海棕。

湘綺丈蒞滬越旦爲東坡生日親舊遂迎集愚園張讌紀以此詩
逝節警滄海，儒服窘囚拘。媛姝挈儔匹，偷爲晨暮娛。火維繫異人，聞聲阻濤湖。超然狎漚鳥，紫氣望舳艫。郊迎導飛蓋，神采溢交衢。女偊色孺子，禦寇道沖虛。嘉辰降奎宿，介蘇盛簪裾。移榼坐園館，朱袍皓髯須。千紀瞹相接，頡頑列仙儒。側聞謝弓招，北轍折東趨。孤衷喻刪述，不爲束帛污，苦聃棄柱下，兩生誰謂迂。列燭汎清醑，碩果一世無。且欣纘喁唱，矜式昌吾徒。

尚賢堂歡迎湘綺丈雅集即事（堂爲美國教士李佳白所立。）
佳氣縈車騎，深堂列薦紳。比肩百世士，攜手四洲人。道論無畦畛，天倪見智仁。德輝下千仞，鐘鼓已搖春。
海宇今多難，以慈云衛之。萬流基定命，五運警將衰。象教同先覺，麟經發古悲。觀型圖仕女，留與話霜髭。

壬子除夕
栖遲酒盞弄陰晴，兩食牢丸聽釜鳴。窈窈海雲籠燭色，始堪今夕負平生。
經過陳李破氊位，述盜說詩硎發刀。歸來煮餅蓄酸惻，戶外春聲行怒號。
別語梁髯將數行，落筵雁影視荒荒。眼前歸計裹啼笑，羡汝萬山深處藏。（是夕得節厂書，云新歲二日往游焦山竹林諸寺。）

癸丑元旦冒鶴亭李道士仁先恪士過話留飯（一九一三）
巷尾車聲老卻人，樓頭縮手看揚塵。叩門數子兼新故，（鶴亭初相見。）換世悲懷自拊循。木末鷹鸇翻日影，酒邊鮭鮓號家珍。吾儕一瞥移千刼，聊浴花光坐好春。

五日樊園宴集限三江韻（樊園爲樊山新遷宅，湘綺老人於酒坐以樊園名之，其實本名絜園也。）
初襟蕩春氣，衢巷絕吠尨。人境闢仙源，喜此足音跫。樊園信饒邃，蠶食留一邦。藩籬密榆柳，畹畝滋蘭茳。霜叢覿峻茂，風起相舂撞。曳履高真居，儼駐蓬壺艭。金碧塗桷櫨，瓊玉熒軒窗。下視有寤歌，物外誰能雙。華燈爛几案，踞坐襄陽龐。玄言覺天民，神凝卓旛幢。拊膺千世在，聊與娛琤瑽。行炙烏止屋，呼觴鯨吸江。一歡謂何求，聖證謝紛哤。

人日樊園探梅限三肴韻
昔卧乃園棲山㘭，官梅下上赤白髾。（光緒中，先公官湖北按察使，署後乃園有梅百餘株，游息於此園凡四歲。）朝哦暮賞繞百帀，輙邀車騎供芻茭。廿載夢痕不可覓，劫燼坌積如函崤。自挈缾盎竄海角，寄廡何異僧打包。兩逢人日益惆悵，惡鴟妖鵩方增巢。擺落萬慮競一出，行歌夷市穿鞭鞘。忽得園屋若甦我，葳蕤翠氣相黏膠。睥睨天賜湯沐地，主人指點爲解嘲。嚮晨詩腸吐光怪，火齊磊砢懸林梢。牽裾衆客醉春色，傷足不顧人訾謷。綽約處子隱姑射，奇芬異態初胚胞。南岳老人息以踵，待斟元化齊肥墝。花發九醞引杖履，更聽黃鳥鳴交交。

十二日吳補松邀集樊園觀北周大都督寫經是日聞湘鄂都督戒嚴感事限九佳韻
老氏懲佳兵，釋迦馴虎豺。象教嬗猶龍，其說匪淫哇。靡靡向末劫，九宇噓昏霾。黔庶保餘喘，頑嬉尚吾儕。嘉辰表鮮旭，壺几窺園槐。吳侯橐中攜，一卷留蛻骸。寫經及萬字，精整垂模楷。云拾燉煌遺，石室發藏埋。題紀建德年，官繫都督階。吐知勤明者，名氏塵已揩。六代丁僭亂，獨想出世懷。奈何撼鼾榻，怒有井底蛙。患氣彌南服，篝火導狺啀。湖波灌江漢，千里遏歸箄。以仁易以暴，名實迭相乖。矯首爭桑鄰，赴援無麻鞋。觸山哀共工，鍊石祈靈媧。且豎菩薩義，萬景吹枯䕸。

同仁先造周沈觀同年寓廬晚飲左竹勿叟亦至沈觀有詩見詒次韻和答
并驅指荒逵，疾若鼯鼪竄。精廬翳樹影，隱隱晴鳩喚。及階導童丱，琹几蘭芽粲。巾服藹舊顏，萬觸授一歎。茗椀佐詩卷，宮聲雜徵變。名象壘虛空，堅破真宰貫。巵言無畦町，夜襟切霄漢。扶搖垂天翼，對此鳥飛倦。左叟狂狷徒，躡踵肯共飯。家釀陶公秫，鄉味許婆麵。（酒坐設雲夢魚麵，左叟稱，爲乾隆中許尚書兆椿之母所創製，因號許婆麵。）楚材敵三君，陸沈餘自贊。醉醒老吾曹，醇意不能散。星點冷歸袂，笑失尺箠半。

和太夷過叉袋角劍丞新居
匡山五爪樟，崛挺閱千歲。亦有到天藤，蒙籠挂猨狙。誰謂開先剎，負趨擲海市。藤施百尺陰，樟量十圍大。餘木列數百，柯葉交青翠。日氣蓄澹薄，月色漏破碎。場籬環河流，繞足聽鼓枻。音響落荒寒，形影鬥魑魅。吾儕丁窮屯，寧問孰先斃。一息謝天伐，入林此把臂。癭樹坐窅然，至德始遺世。光景襲沈沈，睡味滋肝肺。莎徑引噤吟，暝哢與搖曳。

送別湘綺丈還山
看海逢春花片飛，邀題扶醉萬燈圍。懸天箕斗夜初吐，滿眼樓船公又歸。興廢至人安若命，去來濁世道能肥。石船齏甕滋苔蘚，自養霜髯杜德機。

獨游哈同園看梅一首
冉冉迴溫吹，盈盈發故枝。獨來盟寤寐，仙影寫參差。表物餘凝雪，酣春暈薄脂。無言哀窈窕，負汝月明時。

挽吳彥復
爲郎一疏壯當年，遽絕朝班溷市廛。意氣空能問屠狗，吟篇自許訴幽蟬。已迷王謝爭墩處，（前三歲，與君同游半山亭。）應喻唐虞易篢前。天壤寄癡寄孤憤，終留佳話到彭嫣。

橫板橋晴步
滿抱春愁欲涴誰，橋頭看水立多時。飛車仕女搖搖盡，歸挂瓶梅照夢枝。

正月晦雪過李道士出醇釀飲之醉寫所觸
夕風猊豹號，及晨亂飛雪。遂過道人廬，壁立冷積鐵。窗罅絮花眩，鱗瓦皎玉屑。鈴語答低昂，車音遞嗚咽。酒徒散不歸，（仁先、筠庵皆善飲，招之未至。）泥塗影跛鼈。古抱自相暖，醇釀發扃鐍。乳扇味滇徼，（乳扇爲滇中珍品。）牢丸製閫闑。對案表微醺，萬憤卷談舌。喪亂驅儒冠，羸餓滿行列。夷市今秦坑，存遺供一瞥。捫腹傲天幸，默禱諡饕餮。溼衣睨寒空，忍忘假蓋別。

雪後攜仁先昆弟四人李道士昆弟三人飲東明酒樓
沈沈萬屋雪痕留，雜坐呼觴有此樓。各挈生平等孤注，來觀傭保寫幽憂。薦盤春菜兼鄉味，鳴索檐風落醉謳。隔世黃壚徒輩盡，（昔年嘗與汪穰卿、熊季廉、吳彥復之流聚飲，言茂源酒肆號爲後黃壚，今三子皆物故。）莫憐今夕白人頭。

張韜塿竹居圖
冶山枕江城，挂眼一培塿。其下極奧邃，竹居在人口。好事誇龍盤，狂走遺林藪。曩歲暑未殘，尋幽偕二叟。（謂桐城徐先生宗亮、蕭先生穆同游。）把茗憩迴廊，涼飈閒戶牖。滑磴錯高下，清陰翳前後。肅肅千竿影，卧地散械杻。池光盪衣裾，晴吹荷氣厚。一叟擅草檄，邊事攄八九。一叟六藝學，儒墨互釋剖。坐語忘飢劬，留連午終酉。至今戀勝游，猶自數耆耈。彈指變歌哭，熢燧接南斗。主人棄不歸，誰與問井臼。海水掀孱魂，天日鑒皓首。平生躭道真，迥絕那受垢。夢中勸深杯，世外覓敝帚。對圖森琅玕，息壤仍落手。

缶廬屬題所獲先人詩幅遺墨
缶翁窮老擅才藝，尤以畫筆誇荒裔。及鋒早試善刀藏，牆角儒生甘自棄。先人毫翰播州國，亂離亡佚搜隻字。忽償零幅井閭間，傳襲清芬比彝器。我誦短章古謠諺，低徊貌此循良吏。當年竊祿雜貲郎，駑駘未免倍騏驥。故逢汪卿輙傾倒，嫉俗揚賢動深喟。今爲何國更何時，乳臭半尸縣知事。翁摩手澤睨瘡痍，問天釀注經天淚。

潛盦出示壺天遯叟答其先人芷生翁詩幅感書其後
壺天遯叟我父執，每週隱廬淚痕溼。昭潭楊翁亦舊游，顏筆歸文世誰及。楊翁廚鐍遯叟詩，佳兒傳玩光陸離。發舒至痛印古抱，待書萬本藥狂癡。

爲袁海觀督部題冬心老人畫梅
海涯雪盛梅坼株，徐園絜園圍酒壺。繁花獨數哈同園，百樹連畝堆瓔珠。此皆插植始近歲，未歷三變看麻姑。覊客袁翁暇過我，自矜所獲一世無。翁昔持節鎮東魯，故家盆玩人稱殊。留遺明季十六本，虬枝鐵榦神明扶。子孫世守重護惜，豪貴傾橐空覬覦。卒坐籍沒輸庫藏，展轉購致隨歸艫。江南園屋置妥帖，一一排立傾城姝。古香夜發襲寐夢，定詫何遜迷林逋。一旦干戈鬨城郭，兵子掠奪供樵蘇。扶頭歎恨付劫燼，慰情幸捻冬心圖。冬心畫梅胎古法，持觀意匠天人俱。疏野生氣溢紙上，杯茗兀對山澤癯。形骸蛻化精魂託，楚弓趙璧誰謂誣。時危成毀安足問，況翁快事收桑榆。歲寒依倚保醇德，屏風索笑長相娛。

樓外樓看月
飽飯甦腰腳，閒尋樓外樓。海圍生缺月，春氣帶殘秋。斷續浮歌吹，摩挲到斗牛。望鄉移茗椀，過雁莫當頭。

花朝
微晴鳥烏樂，向我啄斜陽。物色親孤鬢，樓欄割醉鄉。落髹爲客久，飛句仰天狂。眼看牆枝綠，愁絲映短長。

挽陳叔毅世丈
吾師兄弟相師友，叔也尤肩翼教功。復性文章八家外，歸墟經術百川東。生今轉幸天能忌，待後微知道未窮。獨念藏身聽夜雨，魂來忍視首飛蓬。

展花朝超社第一集樊園看杏花限東韻
探梅人日樊園東，健步羣隨湘綺翁。爾時嫩春未破蕾，醜枝二一尋小紅。流光幻轉更節候，瓊玉碎委蔓草叢。幸獲杏花續梅後，照燭林屋光熊熊。綴珠萬簇盪銀海，貫日一氣騰白虹。翁還故山惜未見，樂事應念聯羣公。果然超社起凡例，奔集兼無雨與風。百繞芳菲襲懷抱，指畫睥睨情何窮。憶昔賃居冶城側，園杏五六哦賞同。會遭盛漲根爛死，十年夢想搖晴空。孰意亂離匿海澨，重疊花事揩雙瞳。奸凶相斫日大索，天假隙地哀疲癃。耆賢況腹草木疏，各倚綵筆追化工。主人吟對益飛動，一花一句猶難終。我蝨其間恧形穢，去澆酒椀稱瘖聾。

由滬還金陵散原別墅雜詩
入門成生還，躊躇顧室廬。凝塵掃猶積，陰蘚侵階除。几案未改位，籤架稍紛拏。檐間新巢燕，似訝客曳裾。貓犬飢不還，帙落乾死魚。紙堆棄遺札，略辨誰某書。因嗟鬨變始，所掠半爲墟。長旗巨刃前，守者對欷歔。就撫手植樹，汝留劫燼餘。
夙戀山水區，辛勤營此屋。艸樹亦繁濃，頗欣生意足。移居席未暖，烽燧已在目。提攜臥疾雛，指星庇海曲。棲息屢改火，奮身省新築。四望帶城陴，春氣染花竹。狹巷聞賣漿，居鄰換黃犢。卸裝此盤桓，倏駭萬霆逐。窗壁爲動搖，坐立幾俱仆。地震兼鳴嘯，平生所歷獨。夜中震復然，破寐叫傭僕。置彼災祥說，一枕百憂續。
鍾山親我顏，鬱怒如不平。青溪繞我足，猶作嗚咽聲。前年恣殺戮，屍橫山下城。婦孺蹈藉死，填委溪水盈。誰云風景佳，慘澹弄陰晴。檐底半畝園，界畫同棋枰。指點女牆角，鄰子戕驕兵。買菜忤一語，白刀耀柴荆。側跽素髮母，孥嬰哀哭并。叱咤卒不顧，土赤血崩傾。夜樓或來看，月黑燐熒熒。
墳墓闕展掃，阻亂踰雨歲。鄉人復內訌，騁靈魂九逝。別墅設栗主，昭穆位相次。清明薦時物，爰挈婦子至。跪起循舊典，奠醊寄遐思。子孫亡國身，嗚呼靈所視。宗周有由滅，抵隙號天助。猥詡捕蟬功，黃雀欲誰斃。舉世化螳蜋，一一飽長喙。狂酲迷不返，鼇極瞬破碎。孰爲悔禍人，焚黃更流涕。
醒枕窗微明，鸝雀語啁啾。出樹繞屋角，恍聆笙笛幽。披衣起登覽，晨露艸木稠。暄風拂闤闠，微挾兵氣浮。飯罷攜孺人，踏影臨清流。阿兄對門居，有園有層樓。牡丹已作蕾，衆綠明我愁。叢薄山茶嬌，花如安石榴。海棠六七株，燦爛珊瑚鉤。光氣籠霄宇，一亭坐相收。主人不獲賞，脫命傷白頭。庶幾悟毅豹，來誘溪上鷗。悠悠撥理亂，從寄桃源游。

莫愁湖
十載莫愁湖，荆妻未曾歷。及茲避地還，兼取娛勝日。命車載並驅，穿市石突兀。到寺數游人，立倚欄干密。初訝湖水枯，過半淤洲出。鷗鳥匿不飛，漁舸穩株橜。老僧對攢眉，洗鉢逢川竭。亂餘事事非，空想凌波韈。欹傾勝棊樓，已絕攀登匹。側聞徐曾祀，祧沿有予奪。一時便豪舉，在天博噱咄。往者抱冰翁，紀游誚名寅。終恐一勺無，（抱冰翁游，詩有「一勺安足珍」之句。）水仙痛至骨。殘陽挂衣裳，遙山尚一髮。索索興盡返，馬足恨難疾。

劉班侯過訪別墅
歸自亂離後，所逢無典刑。循檐尋履迩，看汝是晨星。山氣猶吹座，家風有讀經。遺文繫升降，吾欲索冥冥。（劉父鎬仲遺文在別墅，今檢交校刊。）

別墅樓望
颺颺桑柘氣，憑檻潤襟裾。一片鳥聲過，百重山翠噓。轍痕分隘巷，菜甲照遺墟。城郭看猶是，風翻五色旟。

晚過恪士園亭看海棠
爲戀海棠好，臨餐獨晚過。函光歸自媚，裊夢更如何。小立蜂聲聚，微憐鳳頰酡。休將亡國淚，留擬別宮娥。

樓夜
發憤依夷市，偷閒尋隱盧。對山夜無寐，玩世計終疏。風搖新鬼哭，燈出隔溪漁。屋角斗杓爛，噤吟下鑒余。

雨望
溪山靄微雨，迢遞落鳩聲。花藥扶春滿，樓亭對酒明。炊煙斜自舞，林瘴薄還生。木末喧歸騎，依稀溼旆旌。

步廬側遣興
吾廬傍城闕，風物數家村。處處畦塍接，時時禽鳥喧。幾忘蹀血地，曾污桃花源。遺彈園丁拾，持看與閉門。

風雨連朝俞園女嬰來告海棠新花飄委滿地悵然成詠
終風暴且寒，號空挾雨注。暄辰遭二憾，劫我春光去。衆芳遽蕭條，殘英吹滿路。牽懷海棠枝，此花如寶璐。照影溪水側，蜂蜨强遮護。屢過歎盛滿，了無禦侮具。園女持事來，狼藉果無數。亭亭絕代姿，一瞬成自汙。世事莫不然，呼酒憑頓悟。

雨中倚樓望北極閣
溪樓閉寒雨，杖策將安之。登樓肆遙矚，蒼然煙靄垂。天半北極閣，辟易蹲孤羆。草樹翳陂陀，城堞礙罘罳。宿昔游讌地，被襟賦新詩。一從釁蕭牆，四合殷鼓鼙。縱燒譁使府，脫險無偏師。悃款霜髯翁，覆肯籧篨爲。陰謀收遺燼，撫膺隨健兒。孤棲比荒島，老淚滴孑遣。夕眠道人牀，朝進殘卒糜。棄不援蚍蜉，呼籲竟何施。終負共患難，挈孥恤其私。啼烏尚纏繞，慘慘眼中枝。暮色動笳角，攪我中腸悲。

夜坐
一燈窈窈寂琴書，宛向巖巒深處居。虛槅延風馨草木，斷鐘沈雨落階除。歸來四壁真吾有，老去重言與世疏。坐對孺人商補屋，傳聞魏晉不關渠。

三月三日游雨花臺作
凌晨積雨霽，窗日光瑳瑳。游目周四隅，萬景被陽和。花樹明餘瀝，鶯鸝亦已歌。譬彼羸尫夫，散灸甦沈痾。又如蓬垢女，賜酺顏漸酡。嘉節舊遨賞，孺人興亦頗。落胸雨花臺，輕駕就委佗。山勢竄羣蛇，首尾不可搓。其脊跨市屋，兵子奔穿梭。土脈養嫩茸，亂塚浮青螺。陟岡瞰泱漭，江揚千里波。咫尺鏖戰區，蟻聚爭蜂窩。悲風吹死氣，膏血纏煙莎。攻守示險隘，徒博淚成河。下憩品泉榭，茗盞驅昏魔。提筐售石兒，顆粒匪琢磨。買取照盂鉢，棄雛貽摩挲。列坐聒駔豎，躡足荒祠過。流傳說法蹟，蔽天啼鸛鵝。還途滿寒陽，銷愁愁轉多。攖懷結禊飲，海圻佇吟哦。（是日滬上超社第二集，止庵相國爲主人。）去住各有恨，喧寂自殊科。矯首行顧影，同一春夢婆。

胡梓方自京師屢寄新篇並索題句別墅蕭閒賦此報之
胡子游京師，爲學日勉强。屢示新篇翰，睥睨恣一往。亦頗涉淵微，用意得象罔。茲事無窮垠，辛勤歸自賞。萬流互騰躍，真宰終昭朗。要向心地初，靈苗從長養。雜糅物與我，親切相摩盪。天誘力所到，過取增惚恍。極覽廓神照，專氣護兒襁。老矣送日月，寤寐倚吾黨。從來癖棄世，未知技可癢。爲汝勘文字，乃有非非想。

泛舟青溪
喚繫小艇門前陂，霄霽氣暖游賞宜。孺人偕登雛鬟隨，翠拖一水明琉璃。東風翩翻蘭槳移，上拂橋岸夾柳荑。雜英纖茸紛路歧，插眼鍾阜垂屏帷。毘盧古寺衆木圍，長老死去今尋誰。周遭故城一炬遣，瓦礫荆棘想見之。往時顱骨併彈飛，牽摟婦孺填溝池。至今殺氣纏昏霾，飢烏啄槥傷人懷。坐俯淺流曝魚腮，掉首還柁逐鳧鷖。疾穿煙嵐掠城陴，復成橋頭鑑園窺。亂餘榆竹猶含滋，映欄紅桃對參差。主人轉徙夢可歸，寫圖感舊復奚爲。徐出東關樓簾低，酒舫稍揚絃管悲。歌聲恍惚阿得脂，暝色荒荒疊鼓催。回指燈火喧櫓枝，景光迷離記興衰。

園丁爲購海棠二株移植庭前隙地戲詠
閒情忘轉徙，成癖愛花株。移作雙鬟對，休傳一世無。還魂寧得所，寄命與爲徒。明歲春光滿，新妝評老夫。

過鄰居梁公約不遇
漠漠溪上宅，梁生能結鄰。菜花馨几席，烏語共昏辰。世亂吟如昨，天教道可貧。晚過違抵掌，癡對灌園人。

晴眺
晴雲生冉冉，反復看鍾山。光影籠長水，樓臺點白鷴。遠鐘懸自定，芳樹聚仍刪。衰朽清尊側，多慚塵土顏。

留別墅十日即往滬適王伯沆蕭次泉見過留飯
避世歸爲客，違天怯看人。足音尋二子，胸次護千春。飽雜瘡痍色，吟餘夢幻身。荒城添別話，笳動酒濡脣。

超社第二集爲三月三日於樊園禊飲分韻得清字未及與會補賦此詩
積此千歲懷，掬與懸春晴。修禊緬遐躅，悠悠思古情。永和紀癸丑，緜曖代幾更。羣公今視昔，寐夢相合并。樊園信寬閑，娛人風日清。趺坐花樹間，勝賞仍傳觥。雖無山嶺接，胸次各崢嶸。理亂不可原，超然數耆英。余適走白下，丁豎成逢迎。爰陟郊外岡，海雲眺縱橫。啼雁摩霄南，如飛哦嘯聲。引還玩逝景，哀樂鞭餘生。申句證慚負，惡知虧與成。

閩人王世澂世謙壽其母林氏六十徵詩
生世而爲賢，强半基母教。載籍逮睹聞，尤彰撫孤效。王生好兄弟，稱壽本仁孝。成立到伶俜，百劬摭以告。挺然青松姿，自蔭冰雪嶠。奪此蹈刃軀，終彼畫荻操。繕性出艱貞，詒謀均覆燾。黠點機燈淚，曾惹寒星照。昊穹眷精素，熾昌頗食報。引年有靈藥，養志博歡笑。國風美人倫，質語侑舉釂。

十八日泊園社集詠蘭得豔韻
荒區聳精廬，倒影倚天劍。到門絕氛滓，四瞰草樹占。儔侶穿清暉，浴顏靈吹釅。毬場青濛濛，海櫻煽餘爛。腹訟非我春，返步面帷襜。坐隅蘭幾叢，秀發夕光斂。孤芳七澤遺，幽馨一室贍。微憐背空谷，流徙伴壇坫。吾黨廢萬事，隆污忍在念。逢杯寫素心，休令播絕豔。

訪方倫叔老人迷途而返悵然有作
老學方髯趣向殊，卜椽散地傍榛蕪。閒鞭蹇乘邀同醉，繞徧墳山不可呼。（君居在所稱外國墳山鄰近。）微雨籠晴妨冷暖，層霄望氣立斯須。人間信有秦人洞，歸聽牆枝鵲喚雛。

唐開元道士索洞玄手寫道經爲羅癭公題
章列依梵夾，剽摭罕宏義。道藏半誕陋，是品亦其類。所貴開元時，工書索道士。祕論又孤存，足用誇等輩。吾乃觸經旨，在普遍懺悔。億劫眷屬緣，剋身先論罪。上仙不自逞，鑒證皆流涕。國人魂沈沈，骸胔待齧噬。儻勅文始來，知君甘擁彗。

浴佛日超社第四集酒坐送林健齋樞相游泰山
選佛震旦簪履隨，卉木氣靜圍酒巵。廣堂長席爛燈火，喜增一客豐髯髭。當年聲名最臺閣，擊强補闕薄海知。中朝故事憎戇直，斥守邊郡方南馳。阿爺持條繫鄂渚，宵閱除目頻攢眉。愛護邦楨惜氣類，惡地夢得寧堪之。抵書滇使曉本末，瀝肝剖膽公非私。風概飽聞過庭語，輒懸胸臆窺設施。劫殘電擲廿年久，先墳木拱公出走。海涯片土聚吟呻，一面已在國亡後。殺機猶見起龍蛇，安卧何由傍雞狗。違世高心尋舊盟，頑雲岱頂仍縱橫。七十二君蹟茫昧，到時賸有秦松迎。上訴閶闔海日曙，儻繞夢底蒼蠅聲。

方倫叔廉惠卿招集小萬柳堂
小萬柳堂爲世傳，稍遠囂市依平川。榆竹秀邃映原隰，樓居弄筆鴉巢顛。廉侯眷屬並奇雅，陶翟趙管人歸賢。方髯攜孫比阿巽，酒缸初喜買紅纏。（方髯孫重審爲廉新擇壻。）因緣招我厠耆碩，長廊據坐腰腳便。繫駒各近揩癢樹，俯齧纖草平如氊。河流波暖臨几案，片帆下上摩晴簷。櫓音欸乃自清絕，哀雁隱隱來遙天。圍啜越茗翻舌本，撝呵五運觀三淵。壁間倪畫疏野極，忠憲楹帖光屬聯。錦軸復展韓幹馬，仰攢蹄踠神翛然。半世移情坡谷詠，披對謂可奴龍眠。建章潑墨亦豪宕，如鯨湧海驥渴泉。東瀛俗尚奬遺逸，購致競許輕萬錢。唐寅沈周擅染綴，坐覺衣袂生雲煙。餘幅已不記名氏，古姿殊狀俱精妍。嗟余繪事那究悉，但契二老癡流涎。（樊山、乙庵精鑒賞。）僂指歲紀擾殃變，形影無異夔憐蚿。孰信婆娑萬物表，麻源桃洞橫眼前。霑醉跨車心語口，勝趣同參黃蘖禪。

濤園宅超社第六集題聽水齋圖寄懷弢庵師
前後聽水齋，夙醉濤園詠。梁髯日下還，示圖抉幽夐。天開嫏嬛窟，衆象迭相孕。石罅篁萬竿，嵌影作瘦硬。瀉瀑酣笙竽，晨夕滿卧聽。吾師一往懷，久與魚鳥盟。伏居三十載，讀易泯悔吝。草堂聚英靈，抱古寄孤興。餘事把吟毫，百家歸韻勝。世議起安石，强訣狗九聘。緜蕝文太平，微哂待季孟。最後置講幄，耆德薄海慶。循廊睨橫流，俄頃移大柄。拍手覆人國，簡策斯未信。歲歷弛羲和，維斗落檻阱。一寸啓沃心，九天以爲正。稱譽道齊桓，耿耿臨千聖。退廬燈火繁，合眼家林映。泉聲洗噩夢，淚點曉枕凝。倚伏自關天，出處安若命。作癡從卧游，饋榼領霜鬢。

題馬通伯碧梧翠竹山館圖
神縣迄未康，寄命尾閭海。公幸遂南歸，劫罅一椽在。兩圖杳人境，梧竹色不改。夙昔短燈檠，此意了千載。聖哲遺文章，演繹欲誰待。況劘方姚牆，豎義掃凡猥。所繫一綫延，寤寐訴真宰。妖氛盪閶闔，人極掊且殆。後生聽披猖，吾輩與有罪。賜勉卧舊廬，醇氣消痱癗。故家挺二子，（謂方倫叔、姚叔節。）又足助功倍。千仞下鳳凰，眼枯不復悔。

止庵相圃爲其兄子濬太守七十徵詩
累世交親叨過逢，貪從阿弟搜奇蹤。政成蠻徼三十載，夜插牘几千萬峰。燧影間關脫豺虎，天機薄酒還羲農。急難餘味告南極，哦雙白頭圍帶松。

答攀容言
毬場漿舍聚于䰄，逐臭年年汝又來。誰問虞翻老窮海，已憐庾信併騷才。尊前身手儒冠賤，紙上心肝往事哀。自醜埃塵成屢蹶，跛驢無技塍龍媒。

爲潛盦題李道士畫扇
雨露無恩霰雪垂，婆娑自照待窺誰。陽烏躍海如相啄，欲裂肝腸挂此枝。

癸丑五月十三日至焦山同游爲陳仁先黃同武胡瘦唐俞恪士壽丞兄弟越二日王伯沆亦自金陵來會凡三宿而去紀以此詩
番市厭紛闐，結輩選幽勝。焦山雖屢登，十載隔松磴。躍車就江滸，一葦萬波迎。巖姿覿儼然，不改蛇蚓徑。俯漪竄羣影，我共魚游鏡。諸庵列蜂房，步步石氣潤。交枝插日腳，四垂蔦蘿映。蒙籠盪翠光，繖蓋孰執柄。離立蟠穹木，存汝視刼運。自張惡子幟，所在互踐躪。茲山喜未赭，猶可叫虞舜。嵯峨一寸心，姑與百靈盟。
翹翹松寥閣，重建燔燼餘。面江敞軒櫺，額題易其初。軍校過殷勤，攜讌接空虛。（鎮江駐旅將校，多往時恪士主南京陸師學堂肄業生徒，於此張飲。）長風迴密席，濤音和歌呼。酒罷歷諸寺，賸跡尋糢糊。羣客攀峰巔，躡履忘崎嶇。老夫腰腳衰，返閣看懸蛛。侵夜波逾喧，下上穿舳艫。開闔鵝鸛聲，始覺戀江湖。雲罅月半吐，衆籟微吹噓。曾是水精域，取置榛莽墟。
夜枕堆江聲，曉夢亦洗去。挂眼繞郭山，冉冉雲嵐曙。風來木葉翻，韻合疏鐘度。盂粥點鹽豉，摩腹縱閒步。過撫六朝松，宿昔佇立處。千歲閱游人，來去如鳧鶩。賢愚共磨滅，寧問有新句。偃蹇焦先同，獨爲記此樹。
山寺富碑拓，亦頗藏祕軸。鶴銘周鼎外，名輩積篇牘。竹坡獨留帶，好事蘇髯續。題名椒山卷，盛世仰老宿。先公墨猶爛，把筆儼在目。彈指十九年，人亡社已屋。從游四五輩，過半不可贖。江樓掩淚看，餘生矧碌碌。其餘識名姓，復訝填溝瀆。人生幾兩屐，誰及道旁木。流傳畫與書，但視爲鬼錄。
俊侶翩不顧，（仁先、同武、瘦唐、壽丞皆先返，余與恪士獨留。）王生續奇游。冥挈幻怪腸，浣此齧石流。重尋所踏徑，雨餘山更幽。訪舊海西庵，佳人澹淹留。（此庵舊爲梁節厂棲隱處。）列廚馥樓壁，繼阮勤蒐搜。五載讀書燈，想見屋打頭。祇今卧疾榻，呼籲枯兩眸。心地收汗馬，夢魂帶吳鉤。旦暮投行窩，一世看蜉蝣。更築歸來閣，對盞盟江鷗。

後湖觀荷
後湖十里荷，怒挺花與葉。倒卧蔚藍天，彌望瑩無隙。萬星綴密疏，光影劃仍疊。仄艇疑貫槎，且犯斗牛闕。微馨襲氤氳，餐氣醉至骨。搖搖隔仕女，嫋嫋翻峽蝶。傍洲躋茗亭，面堞坐超忽。裂出荒奧區，葦竹森毛髮。祠宇屹相望，沙戶聽祈謁。獨撫禍亂餘，游賽迷像設。風物雜兵氣，殘燼映目睫。月白踏水仙，定聞對嗚咽。

答嚴幾道京師見寄
霰急曾窺海屋燈，拂衣小別夢層層。神山那見金銀闕，鬼斧虛剗日月棱。自葬幽憂親死蠧，賸移涼味作癡蠅。插胸宇宙懸孱影，煮石牽蘿病未能。

晨光熹微中起撫欄楯霽景澄澈綴句寫之
雞唱觸醒枕，起視清輝發。雲腳蒸霄空，海圍浮一髮。交加草樹氣，初濯露光白。肺肝劃可數，微飆涼不隔。鼾齁萬屋底，曳去作霹靂。獨念退之吟，啓明配殘月。

程白葭以夢中得句寫爲蘆岸舟行圓徵題
伊古有此境，偶爲夢中得。夢中插秋江，莽莽寒蘆白。自戀仰天吟，宛抉鬼神臆。扁舟復何向，莫共飛鴻疾。

六月二日徐園雅集爲馮蒿庵姚菊坡吳補松沈子封陳庸庵曹耕蓀蘇靜階諸公及余凡八人皆光緒丙戌進士榜同年生也庸庵尚書有詩紀事次韻和酬
海陲夏木交繁陰，風竿霧閣森如林。流人蝟集蟻旋磨，眼穿禹域搖歸心。結蟠蛇虺螫未已，噴涎蕰毒誰能禁。吾儕弔影玩駒隙，宛比神兕棲龍禽。痛定感舊慕氣類，圖聚蝸角開煩襟。徐園樹石特幽邃，勝日往往聯朋簪。把茗樓觀瞰平野，蒙茸纖草霽秧鍼。屈指卅年登科記，稱盛桃李時評欽。祇今世亂半飄泊，猶著數輩躭噤吟。可憐報國好身手，或爲柱石爲甘霖。各淫墳籍發光怪，永嘉未絕正始音。余衰忝託淵明里，自笑空撫無絃琴。杯酒顏酡騁談謔，餘生一樂千黃金。當階莓苔游跡掃，微許乳燕呢哺侵。呴濡相保覓形影，看取圖像偕浮沈。尚書孤衷牢萬態，句成戀昔還傷今。攜哦欄楯對霄漢，遺響恍惚飛仙尋。後約泥飲獼猴跪，照席應待片蟾臨。


散原精舍詩續集卷中
題庸庵尚書同年水流雲在圖
少文託卧游，山川照歷歷。羲之序禊飲，俯仰感陳迹。人生一過鳥，誰與數毛翮。達觀愈有戀，用意萬夫特。摩挲行腳記，泠然適其適。尚書起荒徼，早通金閨籍。奇璞那不耀，刮磨出天骨。聲實蜚巖廊，試艱奮袞職。敭歷十年間，遂爲國柱石。碩猷甦瘡痍，讜議杜回遹。故技富騷雅，性又筇屐癖。所至括名勝，物象收彩筆。嵐霧影旌麾，風瀑飛霹靂。習之南來錄，子美北征什。最難壎篪外，吟侶挈鸞匹。氤氳護形影，酬唱斥八極。窈窕美人倫，半在偕園集。龍蛇俄起陸，揚塵到溟渤。事去天莫問，棄甑抽簪笏。初服海濱居，醒醉有抱膝。追摹圖百幅，地縮夢痕積。魂魄未破碎，忍共山河擲。隱痛觸端倪，孤寄許尋繹。他年名臣傳，留補史乘逸。

壽繆藝風京卿七十
海曲風光醉萬人，養空一老獨嶙峋。經神綺歲專宗鄭，祭酒蠻區舊客荀。五德代興成坐嘯，六家要指發其真。世無晁孔書誰授，榻卧羲黃道益親。旁攷吉金垂著錄，自斟元氣美彝倫。看看握槧掀髯座，飲熟青精九醞醇。

六月十二日山谷生日乙庵作社集於泊園觀宋刻任天社山谷內集詩解用集中觀劉永年團練畫角鷹韻
壇坫頗如壓强敵，諸公盡有錦囊癖。置社泊園草樹堆，自媚鬢絲翻野色。是日適下涪翁拜，高唳尚想摩霄翮。翁詩久遠愈論定，立懦廉頑果誰力。世人愛憎說西江，類區門户迷白黑。咀含玉溪蛻杜甫，可憐孤吟吐向壁。鄉味腸澆雙井茶，謫所夢戀廷珪墨。根柢早嗤雕蟲爲，平生肯付腐鼠嚇。一家句法絕思議，疑憑鬼神對以臆。沈侯祕篋出宋槧，任注矜慎辨行格。乍喜並壽八百年，瓣香告翁天護惜。嗟余仰止忝邑子，撏撦毛皮
竟何得。

十四日雨中書感
淫霧釀寒雨，蕭蕭樓壁秋。何當天悔禍，翻欠地埋憂。萬物原芻狗，孤尊照海虯。歸魂呼五老，到汝作俘囚。

六月十八日同子大恪士往游西湖晚抵劉莊月上移棹三潭觀荷
卅載別西湖，合眼猶了了。厭亂復逃暑，勝地益縈抱。挾朋穿海角，飛車逐奔鳥。向晡落閒墅，還我舊蓬島。罄觴待月爛，一棹萬峰繞。山氣四噓吸，波光籠窈窕。孰擲青銅鏡，平磨霜癡皎。三潭荷芰盛，風香餐已飽。翠蓋盪金蕤，紅裳媚炎昊。吹息霏靄中，貪向虛空齩。橋亭九曲欄，面勢鬼工巧。警露鶴唳高，爭隄螢點小。初躡化人居，微瞥晶闕曉。肺腑涵靈滋，形影同縹緲。依稀捉鼻處，圍花魂未掃。拔奇水坳石，臞仙欲拜倒。客訝降白蘇，癡對營畫稿。（子大工晝石，月下對之，愛玩不釋，擬歸摹一幅見遺。）亘古一宵佳，無盡索物表。蕭蕭鷗鳧氣，寤寐澹相保。浮瀾星可汲，窺鬢魅亦好。枝蟬壓低吟，忘歸不知老。

游靈隱憩冷泉亭作
鼓枻蒼煙根，橋罅明小水。斜穿菰蘆叢，親襟一痕綺。面市換輿箯，徑仄陂陀起。日氣炙草木，送喘蟬音底。颯然魂神蘇，靈境接尺咫。鑿竅開巖扃，幕霄蔭楠梓。森沈圍萬象，仰唾漱石髓。梵天自氤氳，蹀躞影仕女。高下崖佛像，憑汝閱衆死。隔杖血如縻，閉目豎一指。我欲沸冷泉，煮茗晰石理。卧亭俯潺湲，印證恐非是。意滅寺樓鐘，客從此逝矣。

煙霞洞
曉拂湖上山，陰磴侵蒿萊。屢折落釜底，斗起攀層臺。杳杳煙霞洞，靈窟五丁開。中廓構堂室，寒滴妨筋骸。極窺伏神物，窈冥誰敢猜。微嘯藜杖外，迢遞成瘖雷。壁鑱尊者相，衣此不壞苔。想吐牟尼珠，大千光芒迴。去陟巖背亭，風緊瘡雁來。錢江橫匹練，白搖浮檻杯。四野亂蛙黽，萬木生煙霾。沸海金笳耳，一洗松聲哀。

理安寺
溪喧瀾迴環，勝區絕人境。孱影束邃谷，蒙密叢綠映。谽谺一墟落，光景爲之暝。瘦楠直修修，列篁與交競。錯壤互雄長，撑霄屹萬柄。雜挺十圍木，拏臂虯龍橫。飛翮避不投，炎照漏無釁。入林撫身手，擲躅此寄命。拾級禪堂幽，靈泉滴可聽。三載烽燧顏，鑒我滌悔吝。飯了各捫腹，借榻軒廊淨。鼾聲散諸天，夢魔卻火令。人生自在眠，劫餘恐難更。眯眼涵西暉，歸嘯聚山應。

孤山
晴湖爲紙浮屠墨，殘陽染作丹青色。狎波艇子支筇人，一角孤山那拋得。攀蘿捫葛照城郭，瘦影搖搖刷深壁。祇存古木叫鴟鴉，獨對落霞憶鄉國。誅茅往事不須論，歸徑東風飄淚痕。朱甍滿眼祠先烈，誰問蓬蒿處士墳。

蘇小墓
千春抔土影湖脣，過盡尋詩中酒人。新鬼還鄰秋瑾墓，夜螢流照肯分明。

湖莊小雨題示子太恪士
十日湖樓火繖張，淩晨一雨夢魂涼。吹噓草氣將荷氣，明滅山光接水光。戴笠刺魚隄外艇，擎杯圍蝶檻邊林。喜甦腰腳尋諸寺，消息休猜喋血場。

雨後湖樓曉坐
人住蟬聲裹，秋生雁影邊。四圍無縫樹，半幅放晴天。魂定湖山氣，歌移仕女船。避兵留把茗，默數亂離年。

湖心亭
秀映浮孤嶼，飛愁風落之。水晴磨瓦色，天捲出吟髭。環竄魚鰍影，投迷烏鵲枝。千山笑招手，船放日斜時。

湖篷和子大
鯨簟流膏蚊齩人，湖篷夜夜寄閒身。衆山重疊積陰卧，一棹夷猶吹籟新。水滿疎星戀伸腳，岸廻遠水跳潛鱗。縱游聚訟孰無價，所得荷風甦病呻。

舟出玉帶橋尋竹素園遂過斷橋謁張勤果祠堂水明樓茗坐望湖嶠諸勝得絕句七首
一重隄掩一重湖，玉帶橋東縮畫圖。壓鬢青山烘白水，非煙非霧總模糊。
飛光巖壑眩金蛇，翠樹高低塔影斜。處處藏山數間屋，門前一水葢荷花。
結構精嚴竹素園，流觴曲水莫尋源。猙獰怪石猶相視，醉卧承平挂夢痕。
蘇隄如綫白隄同，又滿穿梭一舸風。想得荒乘驢子背，斷橋風物殉英雄。
巋然魯殿四無鄰，竹石森疎咳唾親。祇笑浪吟蘇玉局，姓名元未重今人。（西湖曾、左諸功臣祠皆廢，獨茲祠與蔣果敏祠僅存，東坡祠亦改爲徐錫麟墓矣。）
祠邊鷗點水明樓，雲岫浮搖茗坐秋。狡獪西湖比西子，鴟夷亡命此回頭。
料理歸篷萬象明，婆娑福地片魂擎。照襟荷外梅株路，惟有逋仙解送迎。

劉莊雜詠
依山築屋絡湖蓮，闔闢靈輝麈尾前。乾露篩風千萬樹，晝閒樹樹自移蟬。
綺桷文窗照錦鱗，玲瓏臺沼冠湖濱。當關兵子尋常醉，搖手胡牀問主人。（革命軍起，莊沒入公家，主人不返，設門卒譏游人。）
好鳥破晨韻箏笛，流螢暖夜擁庭除。風光勾引雷峰塔，晨夜看人倒酒壺。
拍拍清波幔舸輕，銜魚白鷺作行迎。佩環響處藤梢暗，吹檻衣香染嫩晴。
竹枝桂葉夜幽幽，蟲網烏窠帶月浮。倚盡鐘聲迷故國，鄂王墳畔叫鵂鶹。
翠氣朱光圍卧吟，芰塘橫夢細腰尋。癡兒解戀銷魂窟，亂我聽猿一往心。（子大有「第一銷魂是此莊」之句。）

八月廿八日爲漁洋山人生辰補松主社集樊園分韻得魯字
往卧西湖卻炎暑，日看荷風送飛雨。水光山氣銷樓欄，微傳海畔轟鼙鼓。歸來輦道尋戰迹，野燒血腥雜塵土。賣漿市屋一椽無，入門旅篋拾殘礎。徐出訪舊失顏色，指點流彈突豺虎。秋高日霽兵火稀，破碎吟魂懸幾縷。儒冠社侶呼作羣，樊園復此成賓主。嘉辰政及阮亭降，拂拭葩卉仍媚嫵。阮翁相望三百年，琚珮鏘歌傾仕女。九天五雲樓閣曉，煩渠㕮咀獨辛苦。小年亦採精華錄，瞠目不敢和秋柳。我輩今爲亡國人，强託好事圍尊俎。此日肯爲老醜延，此身差免沙蟲伍。爬抉物怪寫離亂，自然變徵音酸楚。雍容揄揚又一時，追拾墜韻同鸞羽。漫從隆污別壇坫，但令哀樂赦肺腑。諸公騷雅關運會，不廢江河殉初祖。異軍積甲跨大邦，願裂邾莒附齊魯。

九日愚園雲起樓登高讌集
三歲名園十數過，逢辰樓觀忽嵯峨。西來秋色迎殘鬢，亂後花枝負醉歌。自覺看雲成錮疾，聊忘圍海有洪波。零歡餘痛存談舌，飛盡蹄聲雜鸛鵝。

黃秋岳至自京師主濤園宅戲題其詩卷一絕
閩嶠詩人六七公，誇傳師友殺青功。更收俊物濤園坐，輝我樓臺日在東。

仁先席看菊
誰能割秋光，四照籠園屋。嘐嘐厭案人，坐擁奇胎菊。叢葉綴葳蕤，花晴絢如玉。朱衣益自媚，寒馨醉微觸。惝恍逢隔世，百態眼中熟。階除戀舊別，寫影滿縑幅。信返三生魂，故國送歌哭。含情與終古，耿介天使獨。八表了一廬，肯伴草玄燭。

十月十五日旭莊社集樊園即席得黠韻
楓脂蕨茸霜未殺，野徑犢車奪健鶻。幽堂燈火蟲語低，列坐儒服閒巾帓。行遯偷爲文字飲，如依蛩駏聽啁哳。須臾飛觴薦臛臠，銀鱠堆盤佐蟚螖。忘言欲到葛懷世，加餐安用耳餘軋。呵噓腹中書傳香，敵以流匙羹糝滑。攖懷阻海十萬家，有田不歸慴大猾。吾黨掌無吹毛刃，坐令瘡痍吮貙猰。九區孽眚積華嵩，儻許巫陽下識察。且謀一醉嬉故技，伸紙大癡乘小黠。三家師說校異同，雅詠自劾懲足刖。但留微命待澄清，孰必宿憤痛洗刮。門外蕉雨濺黧面，夜歸笳角正摩戞。

橫板橋步月偕仁先李道士
獨夜魂魄清，弄月尋二子。依依立橋頭，寒光切笑齒。市屋影明滅，奔車掠如矢。欹欄斗柄低，殘響數過履。長虹接襟裾，洗夢初聽水。咽入攜手地，事去餘汝爾。同作仰天人，飄雁霜風起。弔影粥鼓外，卧犬吠山鬼。

題徐積餘定林訪碑後圖
久客恣攬勝，頗觀白下山。定林獨未至，筋骨笑羸孱。神往乾道賢，留題刻斕斑。放翁雖文士，剛氣塞人寰。九原望王師，家祭語相關。堂堂經天義，彝倫立其閑。忠愛溯詩教，羣兒謗癡頑。憾不過摩挲，如覩誅逆顏。徐侯訪碑圖，照坐堆煙鬟。自娛十載後，倉卒亡兵間。轉徙久愈戀，興寄焉可刪。重付畫師筆，逋景能自還。豈徒湧巖壑，颯有精靈環。游侶一時雋，稍憐庇夷蠻。夢迴杖藜地，誰伴野僧閒。妄欲挽流人，畢願親榛菅。豺虎日伺側，藤幅空追攀。

寄題明遺民舜水朱先生祠堂
子卿陷匈奴，持節歸齧氈。幼安竄遼東，避亂幸自全。異哉舜水翁，跨古有此賢。當事不可爲，興亡塊肉前。獨握一寸丹，薄與海水旋。鷗鳥忘其機，蛟鼉活以涎。魂逝迹仍留，瀛島託一廛。先聖禮樂遺，化俗尸柄權。藩侯隆祭酒，多士慕執鞭。既罷秦廷哭，終問周鼎遷。行吟痛至骨，淚血千櫻纏。後生景遐躅，遺文馨豆籩。運極從代嬗，精照冥冥天。萬劫檜木棺，歸及三百年。迷離指故國，魂氣滿山川。胥濤應旁迎，岳墳話雙騫。種成繞祠樹，五更啼杜鵑。報祀揚孤忠，勿附異說傳。（公留水戶，嵌古製檜木棺以歛，故詩中及之。）

夜過仁先出觀關季華翁及朱强甫遺稿仁先有句及之感而答和
屋燈宵沈沈，過子剖胸胃。歌哭散不還，猶得讀細字。關翁我所敬，道術今未墜。毫芒落篇什，孤奏非人世。狂簡起朱生，欲過侯芭智。當年款舍館，裙屐雜徽幟。人羣頗易之，歎恨失天驥。子懷照師友，不朽定何味。海月澹窗櫺，古悲分寤寐。

超社第十二集止庵相國招飲桃源隱酒樓所設食器爲陶文毅公書屋遺制限七古陶字韻
相公治具遮老饕，大案截餅羞豚羔。縹渺蜃樓壓歌吹，掠眸海色明秋毫。去國公孫隱闤闠，（酒樓主人爲胡定丞京卿，陶文毅乃其外家也。）酒帘自詭秦人逃。食器疊疊故家物，益陽胡承安化陶。二公勳伐在社稷，前後奮起持旌旄。書屋勝賞備掌故，縮摹磁面窮鐫雕。摩挲盤盂視傳硯，冰玉餘韻迴醇醪。鄉味相公互勸客，懷賢惑舊增煩勞。祇今託世同傳舍，安問兵略籌鹽漕。（胡文忠輯有《讀史兵略》。）醉飽摩腹仰天歎，硬句說食猶能豪。

冬日徐園看殘菊晚歸過乙盦出觀新句
已蛻秋懷挽一痕，逢迎霜氣踏荒園。留盆晚菊如相待，負汝飄殘蛺蝶魂。
暝合花光我自還，壓樓星斗識孱顏。語言不落人間世，把臂空同問道山。
莊嚴瓔珞菩提座，升降真靈帝子絃。胸腹作魔一大事，祇留惘惘在燈前。

夜不寐枕上聽雨
四合寒聲啼雁東，初聽點滴打房櫳。兒時一枕山堂雨，除卻閒愁此夜同。

寒夜過仁先步歸偕立橫板橋看水
下車風破肉，來暖短檠燈。故紙騷魂出，殘宵病囈能。商歌藏寂寂，人物送層層。挽寫寒流影，含情已不勝。

有憶李道士客金陵
櫑具油囊更不歸，青溪之水可療饑。含毫莫繪流亡屋，但覓張勳斸翠微。

題曾伯厚同年西山永慕圖
令伯昔陳情，爲報祖母劉。少孤出鞠育，此意緜千秋。曾侯遘零丁，與密相匹儔。含飴笑軒眉，擔簦淚咽喉。就傅迄通籍，老眼收驊騮。頽日薄西山，抔土陰松楸。一官去邱隴，入夢乾兩眸。換世作羈客，旗劍圍茶甌。魂氣接萬里，往事傷椎牛。俗漓騰異說，骨肉視綴疣。孝思縈本根，公獨盟諸幽。喟我金坪阡，山勢蟠龍虯。（余祖母墓在平江縣之金坪，與義寧接壤。）十年不歸掃，忍死營菟裘。斯圖覓彷彿，望海空白頭。

屢集樊園改詩過沈觀門不入答其戲贈
睗睒吟魔不可馴，晨鐘宵柝往還身。閉門畫肚周居士，過酒牆頭冷笑人。
一鏃寧論箭鋒值，攻心折角兩無能。于思棄甲收亡命，可有籧篨覆庾冰。

橫板橋北草場攜曹東寅李道士玩月
樓頭一片月，擎汝避車塵。飄影魑魈徑，煙空人語新。魂都黏草樹，氣欲識金銀。莫認埋憂地，寒娥慣擲人。

留別散原別墅雜詩
亂定我復歸，江郭存嶄崱。兵子雜丐兒，游市疾梭織。鎡貨稍列陳，人驢接喘息。炊煙縈日腳，歌泣鍾阜側。驅車穿井巷，吹笳忘南北。吾廬溪水明，樓磚見高直。孤身攬衣裳，鄰犬應未識。空宇剽奪餘，厨卷尚四塞。獨掃障礙物，迴旋欲汝德。寫影庭樹枝，有初霜霰色。短檠夜蕭蕭，溫夢斷漏刻。
塞向耿燈火，六尺繩牀平。合眼森戈戟，始念屍縱橫。野心極反覆，肉飛天保城。困獸突屢伏，圍獵萬鼓鳴。陷敗卒自脫，宛轉啼孤惸。萬室洗蕩盡，誰問死與生。官兵不如賊，道州矢精誠。一枕心語口，頮俊以屏營。
晨光百鳥翻，起拂凋傷木。敗蕉與枯葦，爨丁付縛束。牆角彈所穿，塗塈不待築。何堪數歲時，荒城送悲哭，我生游羿彀，去住一老秃。稍懸頑鈍姿，入詠萬蠻觸。循廊吹野馬，駐步西頭屋。宛接呻吟地，藥氯圍殘燭。（謂辛亥九月亂作，二女方得危病。）今來覓糟牀，尚有巾可漉。
胸腑古閼鬱，中漏昭昭天。所狃一鑪錘，神鬼司其權。我有劉李交，道法殊因緣。其人骨俱朽，几案對儼然。灑淚奬末契，慘澹垂文篇。雖媿崔蔡手，凜凜風義延。噫嘻釣海人，死護蛟龍涎。世論滅電火，微尚誰復傳。安知非糟粕，吮毫搔華顛。（近成《劉鎬仲文集序》、《李薌垣墓志銘》二篇。）
登樓望山川，死氣沈沈處。間愁千萬絲，吐挂鵑啼樹。雲日下照耀，俄頃幻赤素。茅茨依溪岸，畦蔬得灌注。孰爲舊居人，淘米歸婦孺。金風含瘡痍，低昂穿雁鶩。江城初易帥，士卒猶狂顧。何術息閭閻，酣寐復其故。埃氛乍開闔，笳角遞奔赴。鍾山終暱余，矜此白頭遇。
觚庵臨溪居，琴書不受垢。鑒水納衆山，處處鑿戶牖。種梅十數本，作蕾如紅豆。細竹羅列生，霜洗明瓊玖。投身與我鄰，割據擁其有。爲想孟月終，道人下榻久。（謂李梅庵。）居士亦踵至，（謂陳仁先。）騁望侑杯酒。染畫播清吟，呵氣活枯柳。二士恨不留，金粉餘老醜。海雲江月間，攜鍤一迴首。
夜氣生乾坤，有此几與榻。抽身萬人海，息踵坐老衲。悠悠龍德篇，久病鼃黽雜。上訴無黑螭，高空孰問答。餘事嚌文字，橐籥妙闢闔。扶命自樹立，語言謝噂沓。況當歷數改，吾敢忘漢臘。（是夕爲陽曆除夕。）悲風吹枯枝，鬼神聚蕭颯。得間勘架書，對管燭如塔。
崷崪半山亭，亂後一遨游。屋壁見毀拆，頽址瓦礫稠。當門千百株，盡隨斤斧休。廣場蔽風日，失此邃且幽。憶昔寶華翁，從客羅珍羞。徘徊辰及酉，賦詩揚歌謳。帀月必數至，澗道交鳴騶。雖隔俊哲情，好事亦罕儔。寇盜乘談笑，伊繫興廢由。此來筋力衰，步履憚輕投。倚樓屢東望，猶有鴉點浮。
三冬久不雨，坐驗溪流乾。鷗鳥匿沙觜，游鯈半泥蟠。漁翁曬罾網，寄命青竹竿。暄日引山氣，空霄自扶摶。羣雁汝安歸，羽翮儻摧殘。此邦乏粳稻，況愁落金丸。入眼迷東關，燈火如星攢。絃琶盪殺氣，風激歌喉酸。頗聞妄校尉，纏頭揮綺紈。橫帶淄澠間，羸老掩袂看。哀樂蝕運會，從來狃艱難。獨步返閤門，撫膺夜漫漫。
搖蕩閱蟲沙，百罹摧鬢皓。一椽復偪仄，沸海輪蹄繞。舊廬特幽曠，迥出埃壒表。朝聽乳鴉呼，宵絕飢鼠擾。溪山有佳氣，坐對須眉好。堆案俯文書，兀兀用忘老。獨念患氣滋，肘腋伺愈狡。善敗無常勢，孑遺倚蒼昊。聖法久殫殘，人綱孰再造。終恐陵豺虎，未暇親魚鳥。銜杯更仰天，來去挂懷抱。

乙盦太夷有唱和鬼趣詩三章語皆奇詭茲來別墅愴撫兵亂亦繼詠之
月黑城壕西，有物遶屋啼。鬼車昂九首，雲空答酸嘶。婦孺出複壁，喘訴凶禍隨。默憐血污魂，上下索逝騅。汝顱易百錢，汝酋橐纍纍。
吹笳駐防城，悲氣橫蒿里。捫蝨旗腳下，指彼枕藉死。膏血長榛梗，風勁齊萬矢。故宮影憧憧，恍啼人立豕。侵陵新鬼大，故鬼待築壘。
行吟傍溪路，秃楊長比人。幻作猙獰軀，攫拏增怒嗔。我實無罪過，忝與山鬼鄰。一世淪墟墓，枯胔惡能神。宥汝斵爲棺，臝葬反其真。

獨坐觚庵茅亭看月
山氣溪光併一痕，微籠新月作黃昏。剝霜枯樹支離出，沈霧孤亭偃蹇存。鄰犬吠燈寒舉網，巢烏避彈舊移村。鳴笳擊柝收閒味，已負秋蟲泣草根。

泊園社集賦催雪二首
帝座通呼吸，天根探有無。玄雲交海氣，瘦日戀園株。會舞籬邊鶴，看拳枝上烏。翻空棄鱗甲，仙俠奪兵符。
南紀愆三白，災凶告麥田。且謀浮螘甕，誰禱霧豬泉。梅藟含春待，銀幡爲我妍。聚星堂上客，宛宛出燈前。

臘日送節庵往崇陵種樹超社諸公同賦
帝舜之葬迷蒼梧，有臣泣血攀號呼。一歲百籲十還往，天鑒下窆哀頑軀。飄髯負土冰霰區，萬夫邪許羣靈趨。異典終畢鑾衛散，微衷稍展筋骸痡。卧疾車箱指海角，跽捧飛白輝蓬廬。走視賓親互勞問，餘痛在腹塵污祛。爲述負恩首宗袞，父子裹足稽冥誅。蠕動千官各有態，已忘崩坼翹髭鬚。祖宗養士三百載，黧面對汝增欷歔。朔風攪晴夢萬里，又往種樹臨長衢。天寒歲暮逐鴻鵠，至日簑笠應成圖。移根穿石絡鼇極，交柯蒼翠籠山隅。懸知寸寸澈泉淚，散作膏液榮萬株。引領靈禽四翔集，長白雲氣飛來麤。待長龍鱗照天地，此手信有神明扶。相望亘古橐駞在，休問運會留一鋤。

東坡生日乙盦招集樊園觀朱完者所繪東坡畫像
去年爲公作生日，海舶迎致湘綺翁。相望千載兩尊宿，天才冠代將毋同。翁歸不出忽一歲，蝸角日月如飄鴻。樊園置酒復朋聚，萬木斂氣梅蕊紅。輝壁圖像古冠服，有朱完者摹繪工。此幅整肅殊笠屐，長髯疎映頤頰豐。蘇齋題識備掌故，流連韻事娛冬烘。我憑小黠詰大匠，公懸鐘呂包笙鏞。環肥燕瘦泯揀擇，乃薄孟郊爲秋蟲。郊詩肺腑造萬物，偶蔽所見寧謂公。湘綺效古恣揮斥，亦黜公體乖國風。酸鹹嗜好積譽毀，至精不滅仍重重。祇今世界墮惡趣，仰首長裊仙人蹤。取公晚歲悟道語，好惡焚去還虛空。（公和陶有「如今一弄火，好惡都焚去」之句。）主人舉釂相視笑，子假賓戲知辭窮。

藝風京卿屬題廣雅書局對飲圖
當年孝達殿芸臺，文物儒風動海隈。廣厦千間尊底定，聯床二客夢中來。（公與章碩卿、屠敬山同居。）孤尋墜緒迷風雨，老憶閒蹤撥燼灰。亂後三忠祠畔月，何人酌古坐莓苔。

除夕
驚鶻起將雛，下墮漲海側。巧擊謝彈丸，四顧戢翮翼。猥脫漂搖枝，樊籠聚而食。覊棲三改歲，此日又向畢。一樓圍酒漿，燈火活顏色。吉語强煦濡，瓶葩暗香溢。倚欄眺茫茫，興亡到胸臆。送老有干戈，夢魂割盜賊。攪腸出吟詠，結輩娛頃刻。奔騰仙魅影，數以千鼻息。更無世可棄，寸意霸八極。星氣迴裳衣，濯魂甦疢疾。市聲雜歌吹，流人成樂國。椒盤兒女前，萬態償追憶。

甲寅元旦樓望（一九一四）
澹日流煙鳥喚晨，瓶梅看坼淺深春。隔宵撼榻車音熟，越世留杯海色新。拚棄餘年蒙袂地，淒迷北望種松人。（梁節庵方在梁格莊工次。）敝裘皂帽忘今昔，襁負胡雛又結鄰。

元夜雨
一冬無壯雪，旱氣燭東南。初夜飄微雨，燈樓海影涵。穿雲冥雁字，響屐饋魚籃。吟几圍簫鼓，吾留舌本甘。

徐園
改歲尋園館，森眸石拄顋。晴枯層磴蘚，香閉列盆梅。過雁空天數，何人獨醒來。（時有游客數輩，醉語嘈雜。）幽情從撥茗，祇許夕陽陪。

哈同園
晚色慈烏聚，荒灣惡犬喧。已成娛老地，況過給孤園。（中有別館，爲講經處。）暖合青蒼氣，春懸醉夢痕。應憐絳雪海，花下與招魂。（絳雪海梅株最盛，額榜爲岑春煊所題。）

愚園
飛騎上晴塵，門延野色新。聽烏疑再世，緣蟻俯游人。老翠垂枝暗，疎紅破蕾勻。倚樓懷抱盡，醞釀可憐春。

夜訪李道士其弟筠盦方留養疾仁先恪士亦在坐
夜巷趨深黑，匡牀一道人。煙煤窗紙涴，水石壁圖親。阿弟初除疾，吟朋必有鄰。雞毫摹造像，絕意畫麒麟。

次和樊山見詒
佳氣樓臺把酒同，多慙吹面海灘風。苟全性命忘前事，脫略形骸有數公。氊位纔遵揮灑處，園枝待摘兩三紅。朝來雪意迷晴色，更覓歐蘇細字中。

夜眺遣懷
斷續千街爆竹聲，浮天雁鶩正縱橫。時無寇盜魂仍破，市伏椎埋歲又更。終恐鉛刀成廢棄，從知桃梗負平生。家山萬里夷歌動，下照星辰手一觥。

開歲五日重游哈同園看梅
園梅三百顆，花發十餘株。轉瞬春爭吐，瑩肌氣已蘇。溫風邀翡翠，晚照膩衣襦。獨看無人徑，朱欄坐捋鬚。

濤園夜過縱談杜句
濤園鈔杜集，半歲秃千毫。所得都成淚，相過問奏刀。萬靈噤不下，此老仰彌高。胸腹回滋味，徐看僕命騷。

人日率家人飲張氏女甥宅
午雲遮井巷，胜日就盆瓶。鄉味調羹糝，家風見典型。老貪童孺狎，愁擁歲時經。杯酒拋覊旅，呼雛燕可聽。

同乙盦過飯泊園沈觀有詩次韻奉酬
皎旭麗廣途，獻歲始一至。繞畦循牆根，散步屏車騎。入門兩秃翁，掀須獲把臂。花氣曖軒壁，襲魂自相醉。主人據胡牀，收視腹真意。新吟復盈握，鮮澤顯瑰異。定霸騷雅場，策勳方寸地。此才元祐腳，詎減陳正字。維楚四家詩，（君與樊山、笏卿、仁先皆湖北人。）橫絕壓朋類。樊山匯羣流，時效東方戲。笏卿寫素心，籟起大塊噫。綺年奮仁先，忍古嚌深味。得君當旗鼓，望氣卻魔魅。悠悠熟醉人，不救國殄顇。照坐沈夫子，舊痕襟上淚。一飯過殷勤，談藝破宵寐。

立春日超社第十九集讌濤園宅
歲除窘責逋，吟事闕料理。改火復自豪，如蠶僵乍起。濤園續墜歡，號召作嚆矢。其日春始交，藹藹擁舊侶。相公逢持齋，預戒停玉趾。（是日止庵相國以家忌未預。）病齒樊山老，顏占勿藥喜。暄風浮罘罳，笑語落尊簋。海涯真率會，煦濡忘流徙。有物不俱亡，肆志吾何恥。主人拜陵歸，衣淚涴未洗。案堆手鈔集，私據杜子美。身世過所遭，傷心慕詩史。罷席發醉歌，潑階月如水。

答潘若海
滔滔安所往，此士古之狂。喜得新傳句，知仍溷賣漿。老懷天物照，閒味海雲蒼。鶯燕方爭出，憑欄莫斷腸。

積餘屬題攬鏡圖
從來擾擾問妍媸，鑄鼎然犀意已癡。莫並摩尼收變相，先生只捋鏡中髭。

讀顧所持自寫遺詩悼以此作
蜀士騷雅宗，結交計偕輜。翰墨照輦下，兩絕書與詩。詩參曹洞禪，書奪玉局姿。貌顏接溫溫，制行無瑕疵。霑醉仍囁嚅，吐喉中然疑。蹭蹬王城內，善鍵藏和隨。曳履十年間，俱滯江漢湄。玩月菱湖臺，把酒洪山祠。延下乃園榻，（甲午冬，先公官湖北按察使，君嘗留居署後乃園兩月。）日繞百本梅。聯吟對霜霰，夜几撥死灰。世故促聚散，夢魂各尊罍。子終縛一官，捧檄全烏私。爲政不輟學，藻思逾紛披。挾策以亡羊，甘博長吏嗤。運極煽巨變，城隍殷鼓鼙。奉母有閉門，忍視血如縻。亂定賦北征，乞食支飢羸。吞聲過苑囿，感舊瞻罘罳。窮愁攪忠憤，陰陽食其脂。戢棺目不瞑，寢饍誰扶持。萬里望兒辰，倚閭猶忘疲。巫陽肯下視，哀氣纏風雷。隔歲忝初度，辱製縑幅遺。孰謂稱心詠，留作永訣辭。九州眩播蕩，黨輩今安之。楊吳久歇絕，喬宋方流離。及門仗阿康，求藳寶鼎彝。（謂楊叔喬、吳季清、喬茂萱、宋芸子皆蜀人，阿康爲寧鄉程子大猶子。）躍紙蔚鸞鳳，引毫蟠蛟螭。平生結習在，聊待後世知。昏燈勘海屋，淚落魏衍癡。

次申厝金陵太平門外里許爲盜所發雨中臨視悽然成詠
幾年歸骨阻兵戈，宿蘖茸茸換澗阿。尚憶束芻來白馬，偏驚出地見蒼鵝。惠文無效椎埋盛，野色初殘罔兩過。臝葬王孫今有悟，淚絲寒雨助滂沱。

觚庵園紅梅雨樹盛閉戲占絕句
哈同園裏百株梅，初伴孺人踏嫩苔。歸對雙鬟照溪雨，含顰應待抱琴來。（往歲茲園賞花，孺人嘗倚樓鼓琴數操。）
亂離懷抱送天涯，照我昏昏倚此花。翠鳥祇啼王氣盡，可知處士亦無家。

望鍾山
薄晴餘雨捧煙鬟，光影爲留戶牖間。畢竟荆公非俗物，解吟腸胃繞鍾山。

雨霽游孝陵
雨餘山氣交，屯雲作培塿。驅車越荒城，獨尋兵戈後。陂陀滿新塚，疎邪拱秃柳。馳道卧修蛇，緣脊踏其首。劃然巖岫開，蟠踞猶雄厚。遺構甃蒼珉，飈洩土囊口。縹渺懸神靈，冥傳雷霆吼。側聞乞餘威，仗衛薦牲酒。濟濟沐猴冠，佳氣蝕羣醜。五德不代母，歷數摧壞久。興亡閱石馬，舜跖亦何有。暮色合郊原，顧影循墻走。莫問康熙碑，毀剝溷蝌蚪。

伯沆觚庵同登掃葉樓題示星悟上人
換世搜前蹤，醉魂吟眺處。二子偶合併，拾級同健步。層樓納飛光，千里卷氛霧。三山粲可數，江流莽東注。冷竹搖古堞，沈沈哀笳訴。烽燧氣未消，散風翻雁鶩。埃塵昏壁題，吃僧有俊句。（謂寄禪。）從來文字禪，灑涕博一悟。上人海市還，殘鐘復相遇。解移香積厨，不使蛟涎汙。（上人近設禪悅館於滬瀆，以齋食供十方。）末法仍超然，於汝忘去住。恧飲還陽泉，駐顏永惡趣。（寺旁還陽泉，相傳久飲鬢髮不變，上人以此泉烹茗餉客。）但看欄楯前，萬墳拱佛塑。茗坐迴春聲，肝腸我非故。

曉坐
朝朝臨曉坐，几案落鳩聲。不問棲何樹，猶堪送一觥。天霄生纛影，毛髮洗春晴。獨擁溪山暖，偷閒片念成。

夜坐
屋角一痕月，初輝澹酒巵。夜山親偃蹇，岸樹隔迷離。空宇歌吟滿，孤燈肺腑癡。自豪餘老誖，微許古人知。

郊行
氣暖滋泉脈，春新映草芽。自穿蛇蚓徑，前引鳥烏譁。址滅昭文閣，（荆公故有昭文閣，米黻爲題榜。）魂依薄笨車。作行埋戰骨，無樹與棲鴉。

過梁公約
穿畦依井造幽居，犬卧雞飛晚照餘。猶有小園溉花樹，更營精舍伴圖書。吟邊溪壑孤尊在，亂後儒生碩果如。我媿結鄰還避地，待留麈尾對舂鋤。

三月七日抵南昌鐵路局謝蔚如同年招朋輩會飲入夜風雨中走謁歐陽丈
越江犯重湖，了了見鄉國。嚴城殷鼓鼙，幾變旌旗色。穿市亂邪許，仕女仍梭織。被兵擁完區，倖脫豺虎逼。落輿歷軒堂，親舊稍在側。我如華表鶴，萬事成追憶。謝侯引佳趣，解裝會酒食。坐間列父老，失喜轉惶惑。述往撫來茲，魂夢影盜賊。終宴踵別館，綢繆接長德。巋然八十叟，神完耿精識。塵冥嘯魑魅，禦侮有餘力。階除雷雨飛，孤燭吐胸臆。默卜大難興，益痛生理仄。一世誰救療，抵几長太息。伶俜久竄伏，歌哭亦已極。蕩蕩指堯舜，栖栖滿孔墨。飽眼掀海鯨，鬐鬣刺天直。客歸迷所向，人羣依典則。宵闌聲震瓦，媿對面黧黑。

渡江入西山晚抵崝廬
歸夢狃恍惚，取途夢在眼。挂席指頽岸，齧痕作籀篆。躍就平肩輿，西山薦一臠。寒飈吼空荒，夜雪留絕巘。重裘戰凜冽，孰測大鈞轉。轍徑亂潦水，橋欄長苔蘚。小市猫犬親，斷畦牛豕踐。此鄉遠烽燧，炊煙猶結綰。暝色糅青蒼，蕭壇捫可辨。覊魂促怵惕，淚落舊隴坂。墓旁記楓樹，萬恨同未翦。網絲存吾廬，擎燭懸餘喘。

清明日上塚
山風含涕洟，跽此遠游客，薦物阻兵戈，三歲霜露隔。松楸亦改世，撫我先朝碣。國覆復爲人，慘澹親魂魄。九幽目不瞑，易器乘肘腋。非想託華胥，誣天熄王迹。流徙到孤兒，窮海供一擲。蛟鼉肆出沒，豺虎愈充斥。隻影遂生還，夢寐踏阡陌。擎杯寒雨中，雲擁千峰白。步步視宿草，忍憶印履舄。空對銜紙鴉，飛集舊栽柏。

崝廬三首
久客歸敝廬，有如打包僧。空宇存几榻，照壁悽龕燈。凝塵滿鼠迹，挂斷青絲繩。舊傭挈男去，薪腳堆相仍。舟車載病奚，僵卧儕凍蠅。呻吟萬山腹，斷續雌鴟譍。量水調散劑，味誰辨淄澠。出入自操作，仰見白月升。墻根風嘯竹，疑有鬼物憑。拒户橐駝坐，吾其悟大乘。
晨興攀霽樓，圍織瘦莖竹。往歲摩籜龍，千竿盡出屋。翻恨綠無縫，遮我眺碑目。葉底漏西山，懸帔劣盈幅。溫暾散峰氣，草風靡荒谷。坐數出林鴉，傳馨雜糟麴。僂指棄邱墓，海濱送歌哭。慣覩跋鯨鯢，疚遲侶麋鹿。脫命三徑歸，野花紅映肉。哀樂日攪腸，暫獲盥初服。終補草堂松，敢負東籬菊。窅然吾喪我，睥睨天使獨。
縹緲望夢山，雲氣黯不舒。森森籠衆木，下有居士廬。（謂程樂庵翁。）其人乍聞變，不作府中趨。拂衣謝父老，戢影看耘鋤。粟帛長公去，蓬蒿仲蔚如。知幾迫茹痛，清風扇枌榆。憶作節度客，白門游宴俱。旌棨易反掌，人亡社亦墟。山中哀杜鵑，老淚應滴渠。一樓接飛翮，坐想飄髭鬚。隔世訴肺腑，待尋巾柴車。

月夜墓上
烏棲雉伏夕漫漫，孤月輝流隧道寒。一徑仍爲千嶂擁，三年初倚萬松看。神靈縹緲迎披髮，江海飄零訴剖肝。換世歸來兒更老，悲風吹樹淚汍瀾。

次答吳董卿贈別
浪游人海馴龍性，捆載舟車品虎形。（君主西岸榷鹽。）筐篋錐刀留偃蹇，兵戈城郭走精靈。餘生上塚何能問，殘夢尋春共未醒。高詠深杯成此別，西山賸壓一痕青。

別南昌晚泊吳城望湖亭下
十日城中飲，低徊父老言。買船逢雨斷，蘇病視江奔。岸草銷兵氣，山雲是夢痕。前朝依槳燕，向我尚飛翻。
洪波中蕩潏，影倒倚天樓。當日登臨處，花飛散棹謳。鴉啼殘市寂，魚躍萬山流。破
寐搜雷電，孤檠莫照愁。

渡湖抵湖口
破曉夢未穩，喧枕機輪聲。扶牀視窗罅，濤瀾浩縱橫。趺坐千呼吸，默默數水程。俄頃出岸樹，青蒼曳微晴。霄雲爛組綺，下翼扁舟輕。大孤懸在眼，石鐘對崢嶸。烽燧氣不散，叢雁繞哀鳴。負嵎亦奚爲，但博啼婦嬰。喋血百里間，井閭燒榛荆。我過攬形便，笑成豎子名。亘古積一鬨，快殉蠻觸爭。蛟鯨伏相噬，雪浪淘豪英。五老蹲寥廓，聞世有餘情。

九江鐵路局樓閒眺
阻兵改朔一歸來，莫問墻枝手自栽。檻外湖山違點筆，塔尖晴雨照銜杯。拍隄孤鶩還相識，避彈流鶯去不回。往事餘年三宿了，風光爲我寫樓臺。

江行遣興
亭午發潯陽，日氣散如霰。樓船縱東下，江波皎匹練。羣山貢參差，欲掩匡廬面。窈窕入吳天，淒迷緬楚甸。草樹靡千里，一碧春煙戀。孤游覓邱隴，往還同客燕。孰云風景殊，臨流萬霆旋。累歲擾南服，幾傳江上戰。轉輸遏商賈，屠劫及郡縣。覬覦天塹雄，伏戎踵相煽。設險備非常，翻利促巨變。茫茫對捉鼻，野暝鳥飛倦。待拭霑襟痕，海月眼中見。

江上望焦山有懷昔游
風暖雲明倒酒瓶，閒看鸂鶒滿沙汀。垂垂日腳孤舟下，襟袖光飛一點青。
隔歲支筇蒼莽巔，藏山肺腑世無傳。插椽箕斗松寥閣，憶抱江聲赤腳眠。

過太夷還途登愚園雲起樓看雨
殘語攜爲躑躅行，插郊樓屋忽崢嶸。已沈萬恨逢歌動，誰解孤游倚檻成。隔樹鳩聲應宮徵，移霄雁點雜陰晴。年年茗椀關啼笑，戀溼流光海雨清。

誦樊山濤園落花詩訖戲題一絕
憑飲三危服九華，彌天四海一相誇。仲尼已死文王沒，乞得閒愁賦落花。

於李道士宅遇仁先遂攜舊釀過飲巷尾沽肆
晚聚迷氈位，傾醪就市樓。食單涎苦筍，壁色面新髹。夙業成饕餮，行吟孰匹儔。從今識傭保，對汝寫幽憂。

節庵獨往千墩謁亭林墓歸取墓旁枇杷見餉賦謝
野服眥枯國變哀，千墩片碣照髯來。天留絕學盟孤憤，看熟枇杷第一回。
瘦骨樓欄酒氣高，筠籃擎出壓蒲桃。應憐一點酸寒味，滴到肝腸釀楚騷。

爲黎露苑題文文肅震孟手札卷子
丈夫遺憾手回天，博得零毫惜此賢。三百年來腹中語，留余拾取海燈前。
攻玉投膠劉職方，作公死友自堂堂。人生學道皇穹鑒，偷識微時鐵石腸。

陳元凱母林宜人八十壽詩
王風板蕩蠹彝倫，挂眼栖栖避亂人。傳脫戈船歸謝客，解提齏甕一娛親。靈雲蒸海爲仁氣，燕寢圍謳是令辰。扶杖從容敦薄俗，爭知垂祉累艱辛。

同濤園栘叔酒罷至張園茗坐
旋旋腹內百十事，兀兀車中三兩人。酒渴此生忘一割，落園圍話碧螺春。
微晴草樹騁游車，顫影池臺仕女譁。賸客日斜吾與爾，忍看飛盡故巢鴉。

題死難渭南令楊和甫遺墨
崩坼始一呼，黍離事如昨。衣冠從之靡，人綱蕩掃籜。楊侯獨懍懍，守土埋鐵腳。微命爭幾希，雄風在寥廓。遺墨重敦彝，勁正驗所學。劫灰拾公子，瀝血鎸碧落。願從拓萬本，心死爲發藥。

一榻
一榻卧圍三日雨，危樓幻作海中山。重重煙霧重重影，控鯉仙人自往還。

藍石如同年所藏史忠正負笈硯
晚明召交侵，勢已坼坤軸。孱王擁羣小，一隅竢顛覆。史公控江淮，丹赤炳孤纛。空三弮大事去，魂冷梅花麓。平生學不苟，成仁詎一蹴。見奇左忠毅，獻藝諸生服。乃知偉丈夫，講習始蛰伏。夷險盟石友，遂以垂芳躅。掠眼一世人，握槧志干祿。安怪尸方州，棄甲竄豕鹿。公也信國儔，正氣久私淑。留遺負笈硯，神血凝幽獨。想見濡墨地，萬象吐其腹。藍侯獲摩挲，古色猶照燭。此物配人豪，應痛興亡速。移情起頑懦，英靈長在目。

暑夜車棧旁隙地納涼
夜樓甚甑炊，寧有土囊口。池面萬斛涼，乞向新隄柳。
舊廬鄰咫尺，弄月聽角處。數盡車中人，袖我海風去。

方倫叔所藏湯貞愍詩窟圖卷子
湯氏閱三世，死事稱天下。貞愍續父祖，被服準儒者。尤躭詩書畫，落墨盡都雅。當年狃承平，金陵盛游冶。築屋標詩窟，耆彥接杯斝。一朝據巨寇，勝地餘礫瓦。公挺挈家殉，安問災梧檟。平居作二圖，綴句自披寫。亂離誰收拾，但弔舊吟社。荏苒六十年，改世躪戎馬。方翁偶得之，摩挲日不捨。海濱出示客，寧歎藝能寡。羣兒煽讆言，忠孝擲敗鮓。堂堂公如生，舉取砭癥瘕。一技有本根，又以勵苟且。翁爲傷心人，誘我涕盈把。

過康更生辛園寓廬
重逢歷十九年餘，篋賸叢殘百國書。爲世殺身寧有補，向人瘏口更何如。衆生顛倒成今日，先帝神靈接故墟。滅盡虛空癡夢在，吟蟲答泣海壖居。

七月十二日還金陵散原別墅雨中遣興
下車日腳黃，穿郭雲容暝。此來忘凋殘，艸樹粘天潤。牛驢卧作行，鳥烏噪成陣。枝頭綴蜂房，微漏笳鼓競。睥睨喋血地，綠茸換餘燼。一綫豁溪光，秋氣破胎孕。窈窈峙吾廬，門題燭衰鬢。踞榻减喘汗，徐撫生塵甑。
離披野卉花，叢發滿庭院。鳳仙三尺强，繁朵益嬌顫。眼明闢戶初，步廊景氣變。華鬘瓔珞光，一一菩薩面。亂餘四立壁，點綴金碧眩。小雨香從風，仰空白嗽嚥。客還劇迷惘，神魂已受禪。天物故富予，飢腸更何戀。卻對壓山窗，蕉綠洗寸硯。
宵雨鳴屋廊，洪纖中宮徵。幽蟲雜和之，一枕萬籟起。垣枝亂餘滴，曉聽諳睡美。扶頭插鍾阜，淺綠縫金紫。北閣鐘鼓傳，前溪帆楫駛。荒城歌哭氣，曳向雲光洗。送老亦奚爲，裹我鳩聲裏。緬彼瀛海戰，震發重譯紙。孤几抱新涼，坐忘坤軸毀。且倚六朝山，銜觴看旋螘。

雨霽樓望
樓欄飛雨閉閒眠，呼婦林鳩茗椀邊。轉瞬晴帆爲躍出，滿城秋色復蒼然。炊煙結篆溪山上，晞髮橫巵角吹前。猶弄沈沈龍虎氣，隔墻獨樹換殘蟬。

鶴柴承吳彥復遺言以家藏黃癭瓢畫軸見寄別墅感愴賦此
淝上吳公子，少壯慕其節。屢忤權貴人，一官謝朝列。恣爲江海游，頗亦娛聲色。窮愁納騷雅，吐句獨雋絕。依人益蹭蹬，風痺有瘖舌。輿疾滬瀆居，走視對嗚咽。玉折淹三歲，宿艸幾臨穴。鶴柴將遺誡，割贈寓永訣。乃拾癭瓢畫，付余溪上宅。覩物懷酒坐，論事肝腸熱。蹀躞山水間，孤標映蘭雪。況聞獲茲軸，愛其興寄別。遂自署癭公，嚮往比芳潔。斯人本詩流，久作江南客。見許與余類，內媿匹前哲。一爲嬉昇平，一爲丁亡國。篇什落江湖，神驥形跛鼈。但餘畫中叟，逃世愜宿昔。意得柳貫魚，踏岸蓼花白。印證九原心，張壁向悽惻。

十六夜觚庵園亭看月
披衣燈火秋，門巷通雞狗。盈盈照溪月，初吐蝦蟇口。（昨夜月食。）杳藹銜高樓，徘徊移密柳。四野蟲聲出，肌涼艸氣厚。波光散如霰，空翠溼星斗。遠水歌吹歇，城鼓帶雷吼。一亭定鴉窠，夢痕竿在手。鼻息吹魈魅，著我古未有。

晚坐聽蟲聲
溪山微雨裊燈檠，細奏笙竽滿聽清。一笑敝廬無長物，不教掠賣是蟲聲。

公約曉暾夜過約次日訪伯沆圖書館同登掃葉樓風雨不果悵然作
歸來閉關辭視聽，兀兀梧几禪入定。秋花乾淚蔓階除，百烏翻哢窺醉醒。跫然足音過二子，逸韻清言落疎磬。憐我低頭匿不出，决卜嘉辰騁荒乘。城北草樹絕幽邃，好趁殘陽暖霜鬢。圖書舊館主者賢，往就王生祛鄙吝。其側更造掃葉樓，夢寐江山待一瞬。故交新構挂談舌，敢惜駑駘殿神駿。二子別去心語口，準備巾車踏叢徑。中宵猛吹挾飛雨，虛宇匡牀爲微震。達曉侵晡勢未已，壞雲脫葉圍成陣。始知寸步匪人爲，萬事終歸敗豪興。矧彼羣酋擲顱骨，蹴裂宙合呼同殉。含情顛倒仰屋眠，合眼孤光破昏凝。

雨窗遣悶
蕭蕭風雨急，窈窈屋廬深。作暝寒山氣，吹秋答葉吟。陸沈猶弔影，酒渴已成今。孤詠親蟲語，無勞海月尋。

掃葉樓近爲住持惺悟上人重建嘉其有唐僧澄觀之風題句寄懷
卧廬忘旦暮，勞汝送鐘聲。已自娛晴雨，安從了死生。換年喧壯觀，度世接餘情。願雜澄觀坐，銜襟二水明。

苦雨連朝放晴有述
雨腳合風霧，緜絡塞一廬。恍如蹲窟穴，昏昏土脈噓。屋壁坼漏痕，漬污几架書。曲廊滿泥濘，湫溷同圈豬。拘攣抱我膝，冥契太古初。皇天卒悔禍，陽景稍稍舒。草花起羸瘵，晶槁燦璠璵。絡緯和蟋蟀，依然沸庭除。鍾山亦倒影，昂頭曳衣裾。孤尊閱今昨，萬古隆汚如。譬彼託三世，劇亂昇平殊。化機恣推轉，把玩渺愁予。

北客過話記一絕
洗耳逃名更不聞，日安反側策高勳。股肱心腹爲何物，快語誰如石演芬。

仁先自西湖省母歸饋虎跑泉
隔歲拘聖湖，游觀失龍井。勝地黏夢魂，疚未就煮餅。吾友戀親舍，晴秋往定省。閒蹤魚鳥伴，吟情滿諸嶺。等閒掖板輿，虎跑汲短綆。茗飲噓松風，此事驗天幸。引還分缾盎，味並中泠永。認照三尺漪，依依母子影。運極汨孝慈，人寰暗榛梗。洗我惡懷抱，有身傲贅癭。

九日惠中番館五層樓登高集者藝風樊山補松乙厂止庵濤園子琴黃樓栘叔及余凡十人
鉅海所環無一山，尋常負卻登臨眼。蟹肥菊放迫節物，何地褰裳呷酒琖。鴛湖亭長用老謀，（謂乙厂。）邀託層樓比絕巘。淞濱長水雜人影，飛昇笑揖蓬萊館。跨虛欄楯列須眉，十客各惜遺雞犬。其時雨亂煙霧迷，俯瞰萬屋覆盂椀。市車低蹙龍蛇奔，江艇疾穿鳧鷖遠。茫茫家國夢痕存，片念已教千浪澣。吾儕結習攪肝膈，截句索紙自裁翦。茗坐互起蒼蠅聲，傭保瞠視嘲偃蹇。嗟竄海角尸戮民，三逢重九眉未展。世難益急精已亡，餘對勝流護殘喘。胼胝何術援飢溺，稷契併作嵇康嬾。後生解娛今日無，有淚應添潮汐滿。餐罷燈火輝天墟，高下燭龍恣蜒蜿。飆散悲歌捫腹還，記取胡羊嘗一臠。

徐園晚眺
幽幽野屋冷秋光，烏鵲翻枝犬卧廊。列砌菊苗初過雨，映池桂樹欲迎霜。偷閒歲月存奇服，亡命乾坤換醉鄉。舉國無人尋此味，獨騎醜石伴斜陽。

爲海觀尚書題所藏郭天門遺老畫（郭，益陽人，官江西巡撫，史忠正爲其門人，明亡爲僧。初嘗擧用洪承疇，及洪貴顯，嚴拒之。）
往讀漳浦畫，潑墨設樹石。嵯峨出萬怪，一變玄黃色。抗手得此老，慘澹孤臣筆。爲僧有餘憾，奬洪與史匹。憐才足覆國，天乎非人力。平生儒佛雄，巨刃吐胸臆。百世見公真，自寫蒼山骨。

游日本人所置六三園觀菊
巾車過荒途，野色明衣裾。逶迤隴陌間，漠漠溫風噓。迎眸數畝園，拓地剗崎嶇。平蕪展氈罽，矮松羅牆隅。小水浴鴛鴦，二鶴延頸呼。竹徑通石橋，結構趣亦殊。別區列盆菊，絳白千百株。剪綴模仕女，蕊葉緣袴襦。坐立各有態，皙僮對妍姝。復示武士裝，手戈腰湛盧。日暖翠欲滴，微馨生肌膚。狡獪一戲具，聊充婦孺娛。把茗艸亭上，魚貫看胡雛。譁笑騰四廊，稍雜笳拍麤。行樂莽無界，煙景爛空虛。綽約移三島，覘國留長吁。

十六日雷雨
縮手看天雨又雷，叢雲屋角正掀豗。蚊虻已雜風埃卷，雁鶩如飄木葉來。萬國兵戈能送老，一樓魂氣自生哀。何須涼月爲推出，照我斟醪飯芋魁。

劉訪渠出示沈石評翁所臨禊帖書譜索題句
晉士筆法傳已微，紛紛置喙論瘦肥。王帖孫譜薑芽祖，誰接神息遺毛皮。安吳老人發妙悟，撥燈手腕工摹追。聖處弟子沈翁最，益扶精物張其師。八十臨池千百紙，右軍吳郡爭毫釐。祇自用意娛几榻，不賣聲名江海馳。乃知守先待來者，道括專氣能嬰兒。劉侯又受沈翁學，遭逢雅廢儒林衰。寶收遺幅印石影，欲顯絕藝哀勤疲。我友鄭（蘇庵）李（梅庵）戲三昧，飢腸鬻字人稍奇。他日墨本購都市，二子肯薄今人爲。

九月廿六日南翔鎮猗園看菊于晦若淵若兄弟王雪澄嶽秋叔姪秦少柏呂子才王病山李博孫同游
擾擾輪蹄間，開抱迎郊原。發興得素侶，淩晨跨南轅。苦霧暗窗几，匿語鵝雁喧。撒手三十里，車下谷風寒。石徑踐犖确，一溪明市廛。累轉畦陌盡，牆字窺猗園。入門圍古木，羣鴉噪其顛。曲池壓樓亭，架構半摧殘。盆菊略錯列，瘦影對蕭然。滿眼照海花，憐汝未移根。廣坐沽村釀，小蟹魚膾鮮。露菘並脆美，摩腹出笑言。獨懷老畫師，（猗園爲明李長蘅所居園。）茶竈換秋煙。終古荒殘味，爲客生肺肝。九土莽安之，餘此看蝸蜒。晚穿疎雨去，瓦盆纏夢痕。

徐貫恂梅花山館讀書圖
紫琅之山俯江海，拒捍氛祲作鐵鎧。下有少年退結廬，梅影書聲一燈在。我棲蝸角侮蛟涎，歸耕恨無二頃田。何日寫經雞樹側，胡麻煑餅卧僧氈。

李梅悔庵尚書寫示北行一律詞旨深痛次韻答之
君侯孤奏齊商徵，聽作哀蟬曳木枝。早識歸心爲苦笋，可堪負手對殘棊。海鯨坐令爭騰躍，天馬終看脫馽覊。一榻醉醒誰得共，祇應惆悵夢回時。

夜觀西人菊花會場
金英玉蕊列層層，眼倒魂翻夜氣升。奇卉五州留一族，華鬘萬態散千燈。秋光束縛憑誰割，殘客低徊更不勝。轉抱衆芳蕪穢痛，無人移傍瘴溪藤。

李道士已發南昌猶未至而其子昨忽病逝愴念寫此
霜痕江路轉逶迤，秀出廬峰爲療飢。今夜卧聽嗚咽水，船窗應影衮師兒。

爲高遐九題先世鳳岡太守遺像
爲郎白首老成人，猶及公車接後塵。初覺酒懷通寤寐，爭傳嶽立見嶙峋。棄官邊徼天能勝，隔世須眉劫已成。賢子風裁還諤諤，解分薌澤作遺民。

夜雨兼雷電偶占
表道燈竿圍冷雨，隔欄厩馬齧枯萁。一甌電影雷聲裏，掃卻殘秋醉未知。

次韻酬黃篤友漢上寄懷
阿翁對酒話江樓，拚棄人羣老不侯。後死更誰同臭味，盛名餘汝重箕裘。淚邊儒俠回頭盡，夢裏家園作意秋。寄命久羞褌縫蝨，無能來去伴閒鷗。

晨霽
羣啄下翩翩，初暾盥架前。檐廊滴殘雨，巾服護晴煙。雞喚萬家室，鷹盤一角天。客愁爲撩亂，笳動海雲邊。

鶴柴集飲雅叙園酒樓
躡履依燈火，張筵隔管絃。猶成今夕醉，祇許故人賢。玩世談諧痛，堆盤臠胾堅。信陵終跅弛，獲結博徒傳。（坐客漚尹、若海、孺博、貞壯方罷葉子戲就飲。）

樓坐晚眺
高樓落日餘，列樹重陰積。來車明遠燈，旗腳衢巷夕。雲空亂鵝鸛，吹酒海風入。掩卷劇胡牀，餘對古人泣。

夜過仁先
缺月耿素霄，鄰巷款幽士。一樓風露高，人影寒燈裏。游讌改晦朔，閒情逝如水。案上橫新篇，屢諷回味美。擕弄玉雪兒，解語微籟起。揩眼繫我懷，少陵憐驥子。

偕漚尹貞壯劍丞訪缶廬老人不遇
久迷棲隱廬，結客乃一訪。曲巷迴新晴，風薄野馬颺。剝啄自知門，聾字榜牆上。益歎支離叟，閱世別腑臟。題幅應滿壁，空勞跂踵望。

夜中尋濤園游未歸
宵殘積懷抱，欲博知者傾。舉步走循牆，望衡一牛鳴。微月漏雲際，行柳影縱橫。霜氣襲營魄，儼有魑魅迎。將攜千萬恨，散作羣鴟聲。翻恐對披衣，顛倒語平生。呼門果不歸，吾意無虧成。

月上樓坐
點衣漏星光，醒酒涼露氣。樓頭月茫茫，齩空迸餘味。棲烏警車音，摩屋分羣翅。長雲遮遏之，噪而控於地。高窗静燈火，遙市沈歌吹。弔影不知年，寫憂更無世。日傳海西戰，雌雄視兒戲。成就獨坐人，煮茗聽鼎沸。

集客古渝軒沽飲食牛尾
老饕咄市人，流沫危樓上。一呷牛尾羹，據席談霸王。晴旭翻深杯，四壁寫醉狀。各有傷心句，欠付旗亭唱。

樊山宅詩會夜歸經跑馬廳垂柳交蔭景物幽絕
吟懷四飛揚，吐句燈焰綠。紙盡餐酌罷，小車夜紛逐。馳道接廣場，艸樹散芬馥。寒月篩過影，高霜照予獨。旁睨相公家，欠呻初啜粥。（止庵居跑馬廳側。）

程白葭移精忠柏斷木於西湖岳忠武廟索詩
人與世生滅，維心傳不死。精感彌太虛，所寄糟粕耳。流遺精忠柏，七百年於此。燒斫餘斷幹，益用緜神理。一木換運會，天使扶人紀。程侯置湖廟，萬痛誰能擬。靈光爲颯然，留驗雪國恥。

月夜訪李道士對其喪子初還遂形於言
几燈閉幽房，洒瑩思兒淚。道機了天親，寧問鬼神棄。悠悠別鄉井，顏盪溪山氣。人生一句難，遣懷匪細事。今昔還空觀，物我奬高意。惜未致鄰生，（招仁先同聚，出游未至。）贖作聯吟地。門外霜月苦，悄歸聊孰袂。

同漚尹病山太夷過劍丞不遇撫其園樹而去
迎旭步廣衢，揚塵傳笑語。漸瞥溪流橫，衆綠漏棟宇。茲園頗荒邃，古木自輩伍。豫樟益盤拏，香葉孕宿雨。一徑露申繁，煙縷作網罟。牆隅仰老籐，伸臂復屈肘。想像起幽吟，寒烏能和汝。晚歸應有恨，履迹迷處所。

張園茗坐同雪澄病山
醉飽騁游車，依園數零客。衰柳落佳氣，卧苔留慘碧。換盡眼中人，還來對倦翮。撫茗老吾曹，一粲誰爭席。

雨中赴吳鑑泉李耕畬招飲
雨轍尋一痕，地主歡二妙。華筵飫腥羶，寒廳滿談笑。窮海蛻故國，挂齒辱史料。老懷正驕人，此坐皇穹照。猶餘醉歸路，疾車逐鷹鷂。

愚園假山石上看夕陽
野色盪微茫，步園霽叢樹。繁陰樓廊滿，高霄鴻雁度。茗几倚仕女，細語隔香霧。蒼然苔氣生，窈洞歷墟墓。緣磴憩石頂，孤蹲迷四顧。遠影海雲疊，殘呼枝翮暮。蕭蕭動車騎，寒陽澹原路。搖我萬古愁，眼亂向誰訴。

攜仁先李道士過太夷海藏樓賞晚菊
披披破肉風，車下指幽宅。階廊排晚菊，芳叢猶笑客。斯人形影同，自護不死魄。攪空霜霰氣，咀含入吟席。肺腸作劍鋩，萬怪爲辟易。世外寧有人，結夢冷如石。獨存一尺管，與花對朝夕。孰云非我秋，仰天話今昔。

微雨
寒空颺微雨，雲氣一樓接。牆根數株翠，蕭蕭雜黃葉。長陰禁呼吸，亂愁自重疊。望眼日夕非，博取酒暈頰。

夜雨王子展宅宴集醉歸寫意
糾紛角儒墨，亘古供一醉。雨暗散車音，孤襟迎猛吹。響橋蹄輪翻，夾衢燈火翳。扶頭睨萬人，所託果何世。行歌亂胡服，賣漿擁高髻。饕餮了平生，歛歡入危涕。海嶠非青山，寧有便埋地。帷中飛囈語，合眼二豪侍。

晴樓
披皮抱霽景，初覺簷壁净。寒照寫玻瓈，吾心亦如鏡。羣翼盤天嬉，萬瓦蒸霧映。隱隱浮市聲，渺渺生秋興。衰顏閱晴雨，孤唱此留命。

劉樸生索題其先人賜侯翁遺像
運移靡士氣，攫食趨雞鶩。覆國先喪己，佛說憫迷誤。劉翁繫江湖，一襟保其素。寫影易黃冠，矢永箕穎趣。蛻去留堂堂，火宅不可住。有兒通謦頦，風雨自呵護。人間正轟騰，攀對啓微悟。

沈友卿湖山介壽圖
吾友陳仁先，築屋西子湖。奉母觀魚鳥，歲時攜酒壺。屢寄紀游作，歎絕此樂無。高霜卧樓館，又傳沈侯圖。沈侯母七十，節行光里閭。畫荻育菁莪，而忘飢與劬。嘉辰卻治具，移活溝中癯。偷閒娛湖山，一棹母子俱。三日徧名勝，稍嗟風景殊。我乃懸夢寐，兩家飛板輿。爾漫仁孝氣，爲洗土木汙。更念沈侯賢，智略應時須。順親遂孤往，此意天人扶。解頤藤杖銘，述德松風廬。百韻溢萬口，（友卿有《介壽百韻》詩。）女宗協禎符。

樓外樓晚眺
頽照銜重樓，襟佩承餘輝。赤光亘天表，窈窕長煙圍。婆娑霄漢上，萬象搖霏霏。振響蜂房喧，盈望蟻垤微。風散歌管聲，燈火爛珠璣。暮愁盪明滅，孤客將安歸。兵戈蔽瀛海，故山荒蕨薇。含情接雁影，一使醉魂飛。

鑑泉三疊余前韻見詒次報三首
霽樓籠纖霞，新句同麗妙。吟聲卷烏啼，博我仰天笑。餘生寄劫運，事事成逆料。還憐卧向壁，寫夢鑑園照。拌作繫轅駒，莫睨旋霄鷂。
誰歟塵土中，無欲觀其妙。兔毫蝕元氣，思之紛涕笑。形影自幻轉，巧歷安能料。梧几留孤呻，自摘星辰照。孰贅齊物論，尚知鵬與鷂。
君亦脫命歸，謂還l曰怠祇餘琢句妙。殷憂緘骨髓，語洩償非笑，一椽雜雞犬，米鹽自量料。尚有披衣鄰，耕審與君鄰居。酒椀素心照。善感鯆昔入，細黠諺黃鷂。

夜抵金陵散原別墅
日絲網金山，樓觀眩一掣。疾車翻星芒，聚鬨指城闕。下馳邏卒前，露索兩鯨挾。脫去喘驛館，竿燈映結韈。攜僮竄衢巷，儼有精魅躡。山氣宵滿盈，高風吟木葉。尋轍得溪廬，微笑同跛鼈。庭砌靜蟲聲，惘惘百日別。插架手摩卷，猶堪助幽咽。瘦影四壁空，秃枝對突兀。

留別墅遣懷
溪山晝溟濛，戀倚舊吟几。寒光弄薄霧，隔水笳吹起。我來更仲冬，牆根草盡死。芭蕉留敗葉，狼藉塗鴉紙。微鵲聚屋山，散帙啁啾裏。一襟世已違，立壁擁尺咫。去住誰主客，擾擾雜悲喜。卧枕待雨圍，宵滴飽兩耳。
自吾覊海隅，歲月銷杯斝。喧衢疊車騎，向人護喑啞。謬許出世賢，盤嬉蝨吟社。擲語言文字，內恧道氣寡。夢戀返舊廬，隙地有梧檟。齷齪俯槽櫪，一縱不覉馬。溪樓洵超忽，霜痕留萬瓦。鵝雁聲東西，帆檣蔽江下。老恥湔未能，醉使沈憂寫。鄰圃罷桔槔，庶幾忘機者。
初晨鳥烏呼，夏正逢至日。漠漠懸神靈，祁祁躋階室。天涯一杯漿，猶及薦時物。避地老虞翻，漲海照愁疾。況聞九州外，蠻觸爭未息。殺氣薄穹蒼，膏血濺禹域。餧肉鵝虎蹊，一瞬肆啖食。孰忝苞桑計，怵惕不忍述。爲虜念子孫，仰拂罏煙泣。
金陵兵戈後，凋瘵尸拊循。流亡暫得歸，猶自連嚬呻。醯鹽買長市，但見邏騎陳。奸偷足破寐，益使驚四鄰。誰更慮旱潦，丁此生不辰。日狃牛毛令，割剝垂死鱗。新猷匪吾事，顱趾同所親。坐視供搏弄，遑云風俗醇。霜飆亘萬里，換取鼻酸辛。
世網彌九垓，極望塵土昏。蛇虺自結蟠，狐兔空崩奔。芻狗一戲具，羣治莫尋源。操衍懍寤寐，超然天德尊。因革示同禮，定命奠元元。紛紜等肊說，功罪焉足論。士有次公狂，衆笑羝觸藩。癡黠不相補，哀哉對簿言。放歸蠶叢道，冷伴杜宇魂。傳疑賣餅家，九旨我思存。
凡骨汚文俗，少小張空弮。邂逅接道流，求仙崑崙巔。飲我三危露，示我玉檢篇。其秘不可傳，瑟縮甘棄捐。冥冥隔鶴馭，嬉頑償華顛。故侶列丹籙，援手糞壤間。恩言暖千春，叮嚀還九天。自照萬怪胸，尺漕生波瀾。低昂雜霞佩，神官爲不歡。且與無町畦，鼻息吹大千。涕泣謝故侶，癡念尊忘筌。
老有不可忘，褰裳飲文字。綺歲游湖湘，郭公牖我最。（郭筠仙侍郎。）其學洞中外，孤憤屏一世。先覺昭羣倫，肫懷領後輩。破篋拾遺幅，俯仰幾流涕。又搜架上牘，父老表死事。澤生殉已久，（黃提督忠浩。）區區還素志。念交羣少年，出處許氣類。今亦不再得，一身贅天地。獨坐並摩挲，感舊耿燈穗。
梁髯羸病餘，吞淚自治療。孑身犯舟車，人識遼東帽。荒荒種樹區，日伴萬鴉弔。長鑱了平生，剖肝訴九廟。穹廬霰雪埋，坐想改形貌。滔天浸禍水，其暇止羣噪。萬里共殘陽，累書疚未報。看雲卧溪堂，恩君以寄傲。
月吐山川靜，虛宇坐兀然。俯几倚薄醉，孤檠映陳編。紙上字纍纍，感想無窮年。從來護萬類，奔命聖與賢。含情迷所歸，殃變相環連。扶天有大勇，其微蓋莫傳。眼暗復掩卷，起步庭欄前。風露襲微微，綴樹寒星圓。荒城此獨夜，惜無蟲語延。雲空生片影，綽約移飛仙。

溪行
門前衣帶水，歲晚一相尋。秃樹晴逾衆，遙鐘隔未沈。茅茨完老眼，沙路澹行吟。插鬢添峰壑，蒼然夕照深。
次第觀農圃，欹傾齧水涯。晚菘肥雨露，斷臼篆泥沙。寒卧旌竿影，聲迴粉堞笳。數錢供菜把，溪上兩三家。
咫尺毘盧寺，牆根老柏存。祇今烽燧冷，猶接鳥烏喧。粥鼓翻霜氣，齋廊記唾痕。經過知換世，醉卒噪禪門。
幽徑煙雲合，誰憐一往情。安歸虞夏沒，所得笑啼成。步屧迎衰艸，橋梁澀晚晴。枯流鷗鷺去，心死負前盟。

觚庵茅亭晚望
四山日落風泠泠，紫霞罩野長煙青。蔽虧林樹暗城郭，光迴一水猶晶熒。拂襟躡履茅亭上，歸棲萬翼啼相向。補綴樓欄星點稀，盪摩霄漢笳聲愴。窮冬魚鼈阻安流，小舸短篷未可傍。爲想橫戈恣殺戮，婦孺呼號投盛漲。眼前創痍少蘇息，江山始覺還清曠。主人隔我葡桃巵，寧倚口舌扶時危。緇塵眯目不能去，微憐梅萼空存枝。萬象沈冥月初白，滿抱悲歡對今夕。手捫鍾阜霜露垂，應出魍魎識歸客。

沈友卿吳仲言邀飲秦淮畫舫
澹日晴煙古渡頭，畫橈期客薦珍羞。三年未顧吳孃曲，一醉餘飛故國愁。短水魚蝦來可數，高霄雁鶩下何求。捲簾不改鍾山色，自笑生還話舊游。

步月
荒城留冷月，白髮步相依。吠犬疎籬接，棲烏獨樹非。霜痕忘南北，野塚立歔欷。回數逃亡屋，花飛共汝歸。

觀仇淶之同年新築園亭
復成橋畔舊官屋，十載經過一偷目。此來俊侶導我游，已闢小園擁梅竹。短彴深池微映帶，飽霜秃樹羅矗矗。斜通別熊鑒溪水，補壁鍾山懸畫幅。天清石氣暗吹噓，坐覺南朝匿吟腹。仇侯醉面了公家，日聽歌呼換殺戮。（園屋爲工程局附設俱樂部。）

伯沆相過晚飲
諸緣了卻見真源，月滿階除對一尊。自愛圖書供寢饋，猶勝腰腳踏黃昏。亂餘士氣銷沈久，別後詩懷反復論。繫夢江南扶醉地，騎驢邀訪謝公墩。

月夜倚樓作
羣木夜蕭疏，新霜瓜地初。溪山爲破寐，星月欲同居。歌悵漁樵歇，樓完寇盜餘。一生鄰宿鳥，身世在空虚。

絜漪園爲海觀尚書故居過游感賦
絜漪園繫城北隅，名卉百本千柳株。往歲尚書巧穿築，亭館壯麗金陵無。尋常置酒極眺覽，煙橋萍沼浮鳧雛。欹冠落佩忘來徑，醉歌導燭驚栖烏。自逢巨變盜入室，壞拆屋壁搜金珠。經時爭奪事反覆，肉薄兵賊同一區。園中土石濺血處，燐火嘯聚如相屠。亂定我還縱幽步，艸光樹色猶縈紆。老去主人卧海角，不及扶杖飄髭鬚。時危家國復安在，莫立斜陽留畫圖。

月下有憶
微霜千里映楓林，孤返溪廬聽暮碪。琴罷倚樓知念我，爲推海月滿吟襟。

漫興
錯比瀼西舊草堂。亂離帶甲莽相望。隔墻髠柳留殘葉，偷笑江南一夜霜。

傅梅根索題雲因集二絕
客游挾策洗衣塵，倦卧湘壖酒入脣。活國籌邊無一遂，剖心祇向夢中人。
燈火歌樓態萬方，我從劍底看雲郎。癡情俠骨人間世，博得狂吟涕數行。

若海至金陵過話偕觀觚庵園亭
故人櫑具辭南海，又傍臺城數雁飛。霜日淒迷尋隱几，醉吟突兀撼虛幃。偶逢殘歲餘情滿，攜看鄰園小水圍。一片晴山猶暱近，乍憐病骨不成歸。

登樓看落日
素輝赤氣散仍凝，千萬山如入定僧。乞取長繩誰得繫，樓頭縮手泣無能。

十四夜雲暗風起有雪意
空廬何所有，夜夜月相娛。坐視風雲改，兼移鼓角麤。雁聲哀欲滿，窗火冷逾孤。預恐檐吹雪，呼僮滌酒壺。

晨興對雪
晚卧風猶怒，晨興雪果成。啼空羣翅亂，孤望暗愁生。氣合殘炊屋，陰垂列戟城。閉門聽沸鼎，微答閣鈴聲。

雪中樓眺
望眼懸晴壑，移時雪點飄。江城喑畫角，樓館近風條。百里波光動，孤尊巷哭邀。屐聲喧復寂，鴉影過蕭蕭。

雪樓望梁公約居室漫詠
小圃翻泥凍井昏，青青菘芥作行繁。一牛鳴地梁居士，微雪鍾山照閉門。
歸來魂氣弄山靈，十日樓頭雜醉醒。天遣老夫飛斷句，雪中留汝隔牆聽。

雪夜讀范肯堂詩集
雪窗寂衆籟，寒燈不肯憐。取誦肯堂詩，重接平生歡。汩汩寫胸腹，匯海迴濤瀾。神慮濯飢寒，聲頦虛空旋*。誰言死無知，宛宛出我前。老至親故稀，況有深語傳。憂患棄一瞑，撫此歲月延。向怪古人癡，牙琴爲絕絃。
*錄者按：「聲」疑當作「謦」。

雪後訪伯沆圖書館不遇遂登掃葉樓作兼示惺悟上人
雪後微陰澹千里，穿踏荒街冷如水。過訪游侶庭無人，門前山色面蒼紫。履磴往登掃葉樓，湖江控帶巖巒洗。蔽天鵝鸛爲誰忙，旗翻萬屋笳聲裏。（是日爲陽曆元旦。）上人經營改架構，久歎澄觀始到此。抉窗破壁嵌玻瓈，晨曦夜月收案几。別掃精廬亦虛曠，卧枕看山違尺咫。茗罷爲傷八指禪，老牽世法淪幽燕。未如上人趺鐵腳，手捧畫紙銷殘年。去折枯枝作藜杖，再過酌我還陽泉。（還陽泉在山門下。）

過龍蟠里顧石公故宅
依然巒岫擁陂池，照水槎枒秃柳枝。自隔春盤挑菜節，空逢雪屋煮茶時。酒狂今日關元氣，國故何人輯逸詩。躑躅過門尋斷夢，跛驢騎出更看誰。（石公出必以驢，然體肥重，不勝騎而死者數驢矣，當時輙用爲笑。）

庭院有天竹兩株朱實纍纍撫而詠之
繁枝氣盡雪霜加，牆角偏垂四照花。有命違天終玩世，不關大索匿朱家。

爲乙盦題湯貞愍畫松
斐然儒將風，朋酒播詩窟。（公金陵居宅名詩窟。）奇懷孕藝事，工夫成畫癖。興到掃蒼松，茲幅愈突兀。陰蔽牛犬卧，根護蛟蛇蟄。鐵榦烏銅皮，慘澹迴霰雪。魂氣與俱蟠，生平初不隔。去今六十年，誰謂公已沒。乙盦緘煩寃，靈光泣手迹。運盡國無人，何物繫一髮。張壁生濤聲，對語鬼神出。

小除日同仁先過太夷海藏樓看雪酌瓶釀
飛光雪壓檐，萬瓦白無縫。倚欄揖俊人，溼衣皮骨凍。餘興託奔車，互穿瓊瑶洞。儼然尋谷口，握手躋高棟。圍影水晶域，寒聲落雲空。側顧極荒陂，銀海沒枯葑。從知天地閉，千代納孤誦。鼠絕鵲拳枝，氈位曲身共。呵壁吐狂言，怪迂今不用。各餘杯中物，自澆陸沈痛。世逐歌呼盡，道以支離重。歲晏䭾醉歸，街燈搖寸夢。

雨中登惠中茗樓
驅車踏沮洳，訪舊愆促膝。旁睨倚江樓，就避飛雨急。層軒籠霄光，下唾萬家室。尺雪瞬已殘，棲瓦餘玉粒。澄川貫闤闠，首尾舟航集。彌漫海氣生，雲重雁行失。悲風揚市聲，酸雜羸癃泣。窮冬逼寒餓，滿路緣蟣蝨。大猾愈充斥，亂萌肯收拾。嗚呼偷活地，相斫行見及。老嬾迷所歸，亡命亦其一。茗椀對茫茫，穹昊鑒癡立。

偕濤園過乙盦晚歸飲市楼
歲闌衢巷昏寒雨，同車往尋居士語。窺簾隱几參楞伽，示疾維摩一教父。暫幸責言斷消息，猶獲促坐相嫗煦。零章銜袖字欹斜，重重帝網摹天女。（更生賦《金光夢》，爲慯逝而作，居士和之，方屬草藳未定。）修羅海出傷心句，亦有金光現初祖。多生流轉冬瓜印，普攝威音還淨土。野狐別具大願船，笑挽渴羌造酒所。一燈羇旅熟羊胛，莫問攢眉在何許。

甲寅除夕
歘逢四除夕，掌故海樓琖。曜靈擲大圜，雪痕髭髮滿。歲時變益劇，虎兕互蹂踐。傳烽照天根，種人蹙吹喘。安排俎上肉，近吻寧自免。篋中督亢圖，下取雷電卷。霧閣語不聞，娭光迎婉孌。二典載堯舜，博娛賈胡眼。逢人涕淚乾，抱蜀殉沈湎。昇霄隔墜溷，舐鼎說雞犬。几案把秃毫，看作萬金產。有身不媿恥，領兒噉肥臠。碎魂爆竹聲，老我法華轉。

乙卯元旦仁先李道士見過（一九一五）
新晴爲我暖瓶枝，四壁吹香更醉誰。飽眼海雲成故舊，垂頭國論卜雄雌。忘年野服能排闥，生菜春盤看上匙。隔夕瀝肝銜袖紙，古愁祇許鳳凰飢。

更生示元日感懷之作次韻和酬
貫槎月窟紀曾經，頭白歸來忍獨醒。把酒光陰交履舄，生春魂氣滿池亭。乖龍掉海虛空震，瘡雁啼霄斷續聽。山鬼已傳知一歲，女蘿含睇晝冥冥。

麥孺博挽詞
中宵破夢了斯人，蜃氣纏雷作慘春。臨視闔棺如欲語，餘生抵几更誰親。溫溫常度藏憂患，耿耿微馨醉鬼神。一瞑知甘免奴虜，應憐坐待海揚塵。

正月廿五日止庵相國假乙盦齋作逸社第一集招蒿庵中丞庸庵制府漚尹侍郎病山方伯入社同人成賦詩
媛姝互提擕，散吟滿海甸。歷歷婆娑影，明滅隔霜霰。融風含柳梢，照樓有新燕。相公撫時物，坐覺負几硯。去住肯相妨，易幟奬高宴。爲招四老人，古之逸民選。譬彼潰圍軍，驍騰待鄰援。又如玄霄雲，脫壞續片片。終知羽翼成，霸圖獲再奠。晴晝居士廬，盆枝花欲徧。神光在襟裾，須眉眼中見。酒酣悲生腸，八極血仍濺。蝮蛇伺我側，吞噬逼寢薦。束手與偕亡，果驗儒術賤。雁影迷關山，雞聲靜庭院。留此歌泣地，聊許道不變。

答若海病起
幽居病起賦新詩，漠漠光陰窈窈思。已歎死生琴操絕，自分形影藥爐支。浮天鵝雁傳哀響，起陸龍蛇映一時。擁被閉關吾所羡，那堪滿眼海雲垂。

若海招集古渝軒寫句紀事因憶孺博會飲此樓曾幾何時遽爾慯逝次和及之
手挽春風掃市塵，晴雲騎屋曉親襟。重來潦倒聞歌地，負盡伶俜後死心。玩世深杯傭保伴，憑欄餘語夢魂尋。吾儕一醉關天運，忍對鶯鸝囀柳陰。

乙卯花朝逸社第二集蒿庵中丞邀酌酒樓用杜句分韻得縱字
時危躑躅將安之，偎隨輩行翻吟弄。沈廬瞬開第一社，促坐歡呼涎酒甕。俄頃有句吐肝膈，閉抑百烏奏鸞鳳。猶憐變雅易語言，謄寫十手博一痛。桃杏競發春光濃，糾飲花朝古所用。蒿叟耆碩壇坫長，又倚市樓召徒衆。生平蓄抱券寸效，齟齬當世自矜重。束手大事不可爲，拂衣旁睨壞梁棟。退裒述作詔來者，陰陽儒墨久穿綜。發爲文章裨家國，祇供窮海拾斷夢。寫憂行吟存孑遺，吾曹漫比蟁虻鬨。穹軸顛覆騰殺聲，幸保不死杯盤共。晝晴風物況娛人，屋角柳荑綠無縫。行者居者各有適，稷契巢由待聚訟。仰天嚄唶掉臂還，海蟾照席枯毫縱。

南潯鐵道初成由九江附車至南昌口占
十載摩挲縮地方，金根翠楯列成行。溪山處處逢頭白，一轉車輪一斷腸。

發南昌晚抵崝廬
車箯殉一途，晴泥陷如臼。冉冉破山光，衆象掬盈手。西嶺奔長蛇，舐霄昂其首。靈采挾飛魂，艸土氣逾厚。窺帷舊村落，日色澹井口。雨足田可犂，水牿繫初柳。帶溪十圍櫟，百過成老醜。對舞春風顛，併作雷霆吼。雜花明岡陂，肺腸餘中酒。咫尺存吾廬，寒松迷戶牖。趺坐生塵榻，哀思掃無帚。

清明日祭墓
一宵雷雨垂，晨仰天墨色。獰飆號空荒，篁葦互靡抑。牲醴列墓所，籲告兒在側。隔歲如隔世，活國計安出。黍離悲已沈，諸夏亡無日。預恐吞鯨鯢，匪獨持蚌鷸。宿昔綢繆意，事往誰復恤。到今五運盡，詭蕩毀天則。寸衷鬥羣嬉，憊歸留一息。山壓愁雲低，萬松向霄直。銜紙寒雨中，飢烏作行疾。

雨霽崝廬樓坐寓興
雨歇樓臺舊，峰邀嵐霧明。矮松滋石氣，叢竹寫春聲。沸野蛙成國，安窠鵲列營。滴殘游子淚，誓墓數平生。
疎疎小桃樹，猶綴兩三紅。香減蜂何戀，風移燕自東。片山懸作鏡，新陌狹如弓。綽約深明閣，寒晴坐秃翁。
當門田水滿，拽鼻牧兒還。隔隴樵歌起，持杯吟思閒。層層鶯語樹，歷歷雉飛山。明滅牆頭字，曾留血點殷。
往歲泰和丞，（謂陳芰潭。）頻尋對曲肱。生哀翻短詠，死別負孤燈。煮茗供追憶，求田愧未能。一樓無量劫，我亦打包僧。
草風甦薄醉，金翠散茫茫。拂架開書帙，粘霄有雁行。歸擕亡國恨，就卧看雲牀。擊海迷消息，荒山意緒長。

倚樓望西山
歲月棲海壖，沸聽輪蹄響。撥囂憩園池，終闕巖壑賞。隔我松楸山，宵枕移夢想。茲來風滿樓，列岫暖可仰。晴雲爛龍鱗，蜿蜒徐徐上。薄罩生醉顏，草樹光摩盪。一氣揚神靈，縹緲懸圖像。吟榻圍鳩聲，孤襟盈萬象。何當唾其巔，蠟屐續一往。（先公昔居崝廬時，曾登蕭峯絕頂。）泣尋墳墓語，許身適莽蒼。

張峴堂來宿崝廬晨興相與眺墓後諸山
窮鄉車馬絕，曠然無匹儔。張侯京國舊，休沐遠相投。秉燭照微雨，竹色四壁幽。同飽脫粟飯，園蔬比珍饈。重尋逾十載，下榻今白頭。及爲先公客，婆娑倚岑樓。人亡國亦瘁，對語交涕流。夢破旭日麗，過塚穿松楸。雊雉起前導，一徑鳴蜩愁。（山中二月後即有蟬蜩之類，聲滿草樹間，不必待入夏秋也。）錯互越阡陌，田水光如油。草花颺紫氣，爛漫百里浮。傍市上山腳，衆壑蟠龍虯。蔽霄奮鱗鬣，首尾不可求。雲物曖吹噓，汝我懸贅瘤。歸步减喘汗，但聽呼春鳩。

峴堂別歸入夜雷雨獨坐作
巾車初返看山人，向夜雷飛雨似緍。自伴孤燈分茗汁，翻愁大道溼衣塵。嘯歌仍與溪山合，肺腑都迎屋瓦振。收取幽憂親枕簟，卧看飢鼠立嶙峋。

余過南昌留一日渡江來山中適聞胡御史亦至有征刊豫章叢書之議賦此寄懷
四海猶存墊角巾，吐胸光怪掩星辰。已迷靈瑣招魂地，餘作前儒託命人。郭外濤生魚擊柁，山中酒熟鳥窺茵。釣竿在手如相待，及坐湖樓序暮春。（君築藏書樓東湖側。）

階前植二牡丹其一發雙蕾侵宵風雨晨起反怒放一花喜而撫之
來對吾翁手植花，吟窗留眼吐天葩。戰回雷雨探蜂蝶，一點春光處士家。

雨霽樓望
狼藉拔木風，雞犬夜驚徙。曉抹雷電痕，千山如病起。烏鵲微飛翻，始戀霄日美。滿陂紅躑躅，低抑煙光裏。我亦中酒人，兩眼鬥恢詭。西麓程翁舍，（謂程樂庵翁。）警盜發閭里。反避匿城市，世變竟安恃。毅豹互相妨，誰解無生旨。觀化賢聖人，自憙償一死。蛙聲彼何物，閣閣盈吾耳。

雨後晚步墓上
藤梢棘蔓被山岡，支杖衝泥落暗香。墓上萬松殘雨在，一生祇許立斜陽。
四野蛙鳴雉亦飛，亭亭人影亂山圍。孤兒更有滄桑淚，依倚東風灑翠微。
山雲作暝喚棲鴉，隴陌縈迴踏卧蛇。逃世欲邀魑魅語，魂翻一徑杜鵑花。

晴樓遣興
晴峰對氤氳，佳觀擲人境。淫淫竹露垂，瞹曖松風靜。呼婦環鳩聲，哺雛過鴉影。花氣暖一樓，霞光澹諸嶺。何處動樵謳，坐忘身如癭。
牆西三楓樹，量帶皆十圍。濃綠奪霄色，鳥烏滿其枝。迎霜葉盡赤，光耀籠罘罳。一株鬻匠石，於今薄涼颸。尚憂縱斧斤，能處不材誰。
側徑達墟市，婦孺各有攜。炊煙盪落日，鞭影歸牛蹄。谿谷響長風，破寐揚蟬嘶。遺世復何得，顛倒使我迷。刲肝取杯酒，萬靈瞰幽栖。

過邠峴墓下
逢迎野色一枝藜，叢莽荒蕪步步迷。樵徑猶留豺虎迹，春山初滿鷓鴣啼。依稀魂魄憐吾在，轉徙琴書隔汝攜。換世畏人重到此，看碑無語夕陽西。

樓夜
樓館月未到，千山圍獨吟。煙嵐痕斷續，松竹氣清深。映燭蚊初聚，支牀鼠屢侵。提攜江海思，搖入一宵心。

不寐
燈前蝙蝠飛，枕畔蝦蟆語。抱夢卧窮山，打窗數點雨。

曉望
虧蔽煙霞千樹林，斷溪籠日衆岑陰。山中晴雨非人世，寸恨銷磨好鳥吟。

將別山廬有憶瞿相國往與相國過里上塚同時發滬瀆且約同還期冀獲遇於江舟云
羈縶海隅傷老醜，眼覩危亡迫前後。朝啼暮唶卧胡牀，賸結素心遣文酒。又驚改火柳條春，清明上塚卜歸人。公犯洞庭掛帆席，我繞廬阜奔車輪。自到荒山偶樵牧，日日披襟對拱木。東風飄接吳楚雲，懸知兩地同歌哭。頓攜別淚灑林邱，還向天涯一處囚。袖中哀詠交持誦，萬一相逢江上舟。

雨夜
雲氣俄成雨，軒窗對舉杯。文書邀暗燭，巖壑盪長雷。薄醉關吟嘯，幽愁自闔開。呼僮支一蓋，莫使牡丹摧。

雨中倚樓作
繞宵雷電羣山動，隔酒風煙一榻迷。雁影拍霄來斷續，鳩聲在樹忽東西。作絲寒雨魂靈出，照古孤襟物論齊。十日倚樓千萬恨，淚痕留長草萋萋。

雨坐獨酌
客從都市問行厨，持饋雙瓶挂屋隅。風雨滿山供一醉，洗泥苦筍世間無。
憑欄頦唾接巖巒，種竹今堪斬釣竿。隔海吟朋應念我，獨餘渴吻萬靈看。

江行
返自山中屋，來尋江上舟。岫雲寒不吐，岸樹晚如浮。襟服餘靈氣，波濤擁醉謳。鄉關存木末，微雨看騎牛。
綠樹迷千里，青山戀一痕。帆移春漲闊，榻護曉煙溫。鷗鳥窺閒立，蛟魚有怒翻。天驕圖席卷，形勝與誰論。
樓船疾東下，夜過皖公城。遠火雨中亂，悲笳天半聲。孤吟餘此老，（謂方倫叔。）閱世已逃名。杯酒風濤隔，燈窗祇細傾。
瘴煙開窈窕，晴石見鍾山。下有臨溪宅，鷗圍數點閒。商歌猶可接，階草未應刪。運去留殘客，鐘聲記往還。
憑江燕子磯，猶自夢中飛。曳履從元老，（往歲與張文襄同游。）低吟坐翠微。山河悲已改，魑魅嘯何依。遙睇扶筇徑，蒼蒼冷落暉。
船人盈萬態，蝨我傍欄干。巖翠迎風落，襟痕涴淚乾。蜉蝣身是寄，鵝雁影生寒。脈脈盟江水，旌竿不忍看。
焦巖眠食地，殘夢帶江聲，雲物成孤注，藤蘿換嫩晴。魂應歸蜀道，（節庵擬依山爲端忠敏築歸來閣。）吟憶對吳烹。隔浪陳居土，（善餘居城中。）蹉跎望古情。
老减登臨興，閒躭自在眠。淚河隨注海，虹氣欲浮天。按劍黿鼉側，含觴雁鶩邊。奇懷爲客盡，新月向茫然。

立夏過乙盦
初接揮絃坐，偕還上塚人。銜樓淒倒景，點茗戀餘春。句挾三姑出，（見君《還里述三姑》詩。）談援九主親。鴞音墜天表，深念隔車塵。

題潘蘭史江湖載酒圖
潘侯聳奇骨，壯齡狎瀛海。磨捽萬鯨牙，揚袂色不改。藏胸百國書，棄取意有待。引歸鏡得失，日怵從政殆。果遘鼇極坼，劍撾舞傀儡。躑躅播歌吟，賸付輶軒采。逃世芰荷衣，騷心籲真宰。獲拂載酒圖，逸興生平在。扁舟隔夢看，猶疑聽欸乃。公其戀卧游，一醉擲千載。

濤園夷叔幾士偕游泰山抵金陵過訪遂泛棹青溪
夢寐還敝廬，吟侶日去眼。閉門自看山，坐數林烏返。三子倏排闥，足音驚卧犬。四壁影裳衣，離衷將繾綣。牆隅一水橫，跳船鬚對撚。草樹微蔽虧，鍾阜出愈顯。兩客腳不襪，藤牀據偃蹇。鼻息吹煙嵐，魂映樓欄轉。勝地兵戈後，瓦礫擲烽燹。歌吹颺殘悲，莫問珠簾卷。金粉綴濠堂，（濠堂爲蘇堪所築，今遺址不可尋矣。）微哂閱茗琖。煩告封禪人，狎鷗興不淺。

幼雲至自青島瘦唐返自西湖相聚於別墅同游孝陵
二客信狂癡，剛氣撓不改。自放屢劫身，畸零影人海。瞰我狼狽歸，過語破磊塊。茫茫大造間，何者非有待。天亡奬方寸，此事泣真宰。偷爲縱浪游，紆鬱山陵在。馳道上崎嶔，石像猶甲鎧。悲風颯隨穴，竦立弔千載。廢興一瞬過，與世供傀儡。巖木挺劍戟，野果坼珠琲。賸聞啼鴉翻，伴趨尺八脮。

瘦唐侍御匡山歸隱圖
季運壞紀綱，蜩螗沸九有。死灰吹橐籥，萬象迷蓬莠。憂憤起臺郎，伸紙肝爲剖。章疏數十上，禍源揭八九。尸居那訾省，狂且搆煽久。中怵大事去，歸心懸南斗。士夫傾祖餞，圖詠誇衆手。仰天謝公祠，酸風滿榆柳。含涕辭國門，誰解平生負。無何神器覆，大地蝨羣醜。匡山雲所都，出沒豺虎吼。曳杖不敢窺，鴉穿烽燧厚。陸沈勢益急，麻鞋幾奔走。江南復相攜，癡懷如中酒。草痕尋故國，餘此骨未朽。畫底猿鶴呼，行吟一迴首。

端午
角黍堆盤蒲艾香，祓除階闥曉傳觴。移居婦子妨追憶，垂老乾坤入自傷。鬧舸踏歌還寂寂，荒城疊鼓對茫茫。反騷弔屈餘今日，休問生兒得孟嘗。

詒公約
窮海歸來竟結鄰，嘯吟從此接昏晨。分畦菜甲看看長，映戶榴枝灼灼新。樂府述災盈紙淚，（君近詩有《紀江北災》一篇。）泥塗揮汗過江身。胡牀待卧溪風裏，月上要遮網素鱗。

翟孚侯過話有贈
翟侯脫兵戈，初逢春申瀆。悄步衢市間，攬袂不敢哭。尋覓所棲舍，竄去同快犢。歲積消息斷，江海正翻覆。傳聞匿京師，下簾擁饘粥。夙擅君平易，遂賣季主卜。齷齪閱時人，鄙彼飛食肉。隔臘篤行李，戢影鍾山麓。我亦攜孥還，安硯溪上屋。抱膝廓無儕，雨歇聽剝啄。被服故儒者，齒豁髮如秃。自言更憂患，冥悟發往牘。姬孔圖象微，抽繹滿其腹。著書列數卷，倉卒授寫錄。起歎嘉所爲，活國歸自淑。阨窮叢疚多。請事砭碌碌。涼雲爛天墟，拂几待卒讀。

次韻答李審言滬居見寄
夢囘海屋瀉觥船，雜佩深衣落眼前。獨返初迷三徑月，閒吟寧值一文錢。草根啼視瘡痍滿，方外游難口舌宣。化俗謬期箋列女，倚君甄錄腹便便。（君屬爲故妻作傳。）

若海自滬至感賦
閒晝成滋味，幽居過友生。花痕晴雨亂，時變往還輕。猶擾捕蝗令，應知逐鹿情。吾廬無長物，祇有淚縱橫。

鑑園晚坐呈劍泉
亂定園林在，忘身肯一歸。畫船仍晚聚，棲翮避人飛。山翠延藤架，溪光出釣磯。娛游追憶盡，吟思颺微微。

月夜
片月溪山上，初偕婦孺看。苑牆籠密葉，河漢有微湍。感舊蘭橈去，飛愁玉笛殘。翻憐烏鵲返，爲覓一枝安。

後湖觀荷同游爲譚組安大武兄弟呂蘧生韓子衡成習之蕭雅泉俞壽丞
雨餘炎景更，挾客騁荒乘。披榛城闕外，平湖卧圜鏡。初荷一望迷，翠蓋爭郊迎。搖煙出綵朶，離立紅裳映。小艇穿逶迤，宛奪羊腸徑。溫馨生髮膚，微覺涼吹併。繫杙尋茗亭，葦竹烽燼賸。倚欄俄有獲，水鳥啼聲競。側睨舊樓臺，夙昔飛觴詠。醉態圍千山，雄談雜嘲評。人鬼互代謝，嗤碎北海榜。（端忠敏別墅易爲六君子祠，李梅庵所書榜已毀去。）浮蹤撫景光，念念換衰盛。迴棹落悲笳，茲游奬乘興。


散原精舍詩續集卷下
過籀園舊居
當門老樹對鴉窠，人海生還忍淚過。百甕鹽虀留故事，十年燈火了微哦。據亭擘蟹賓僚盡，蹲石看魚魍魎呵。家國怱怱同傳舍，（亂後此宅易爲旅店。）不煩殘夢續南柯。

過汪甘卿逆旅
飛飛來去同鵝雁，點海穿江下一呼。風惡豈容矜爪觜，日斜猶自撫頭顱。六州錯鑄今安問，七聖途迷事不誣。仍對銜觴橫笛地，流啼還有後棲烏。

胡琴初李子申汪甘卿見訪
窮巷初停油壁車，商歌能識老夫家。紛傳道術九流在，暝合溪山一笑譁。憑摭舊聞增野史，更驚秀句散天葩。（胡、李各出新篇相示。）看雲自許非人世，魏晉都忘聽煮茶。

節庵自梁格莊賦一絕寫扇見寄把筆戲酬
歸摩檐底燕巢新，憶汝邊頭種樹人。飯顆詩心題一扇，留垂苗裔泣孤臣。（君押記爲孤臣二字。）

喜雨
江南存孑遺，凶災又先覩。蘊孽滋蝗蝻，旦暮生翅股。吏民困捕治，爬剔草根土。戢戢勢已高，人力寧盡取。我還迎旱氣，負手過場圃。婦子糠籺腸，殷憂死無所。日飛愁歎聲，恍接至精主。一片鍾山雲，釀作夜來雨。稼苗回焦卷，蘇息到編戶。破曉兼雷風，翻盆射萬弩。益藉蕩洗功，殺蟲如殺虎。莫問漏屋中，豎儒仰天語。（敝盧穿漏，雨過，坐卧處皆霑溼。）

苦雨
一雨初除蝗，如麻勢益豪。霾霄亂銀箭，昏旦聽蕭騷。空廬失葺補，牆溜看滔滔。散帙污漬痕，几案生波濤。卧階蚯蚓出，伴榻蝦蟇號。寤寐防圮壓，顧步移兒曹。登樓望山川，巨浸圍周遭。園蔬沒行次，狹巷容浮舠。旱潦互循環，得命爭秋毫。癡念后土乾，哀樂亦已勞。長陰暗南紀，寒吹棲霜毛。蒼然木葉下，何處歸鴻高。

雨霽登樓看日出
三日愁霖令人老，破屋漏牀成鮑倒。昨宵飄瓦點滴稀，卧擁涼衾測蒼昊。夢迴睡眼乍開闔，光氣微騰窗槅曉。火急曳履躋樓頭，果吐鍾山日杲杲。園林四照烏鵲呼，旌旗千里氛霾掃。俯窺溪漲縮泥痕，坐待炊煙縈木杪。菜傭漁婦稍稍出，步船陵樹看看好。自笑流亡得一歸，復關晴雨亂懷抱。

雨後觀觚庵園亭
陰陰溪上宅，雲氣結樓臺。齧石量新漲，沈山有斷雷。老懷雙鳥寂，暝色萬鴉來。亭角留荒徑，誰求榿樹栽。

詠巢燕
久雨妨歸客，廬穿簟未乾。巡檐仰巢燕，媿汝補泥完。戰地曾輕入，歌梁恐誤看。將雛娛旦暮，共影傍闌干。

觚庵南下信宿舊廬遂之滬入浙頃倦游重過取下關還都敘別一首
拂去緇塵向江海，貿船更看富春山。可憐寸抱關飢飽，未死閒情自往還。國事何堪言大計，溪光餘此對衰顏，明年花發圍兒女，入夢尋余學閉關。

幼雲歸覲九江故里重過金陵赴青島賦此贈別
居傍匡廬飲石泉，道原投笏拜屯田。古今相望持高節，顏色重看倚暮蟬。破碎山河微雨過，迷離歲月醉吟傳。少人多虎哀工部，從識遼東木榻穿。

莫愁湖幼雲瘦唐同游
霽色爛郊徑，車影初穿梭。亂後湖上樓，新構覿嵬峩。暖煙曳紅翠，滿眼萬柄荷。光氣曖神霄，風香迎寐多。遙岫作凹凸，蘚亭明一螺。朱欄依茗坐，縹緲采菱歌。打槳換兒女，流人鬢亦皤。殘陽掠鸂鶒，想像啼靈娥。

夜坐
暨塗完漏屋，餘滴尚分明。綴樹星初見，籠溪月未生。垣衣寒蚓穴，吟案接蛙聲。昨夜圍燈語，依稀學劍成。（謂幼雲、瘦唐留一宿而去。）

別墅閒居寄懷陳仁先李道士
言返鍾山居，鼾榻依溪岸。掠眸烏鵲翻，攪寐鼃黽亂。衆卉稍出屋，山光接仍斷。一瓢謝世人，孤寄比流竄。雨窗眷二士，作鄰窮海畔。熢燧照騷魂，杯茗過昏旦。歌泣中有物，惡知人代換。極天懸寸恨，風雷不能散。月下橫濱橋，各供反覆看。此生尋夢中，步步成悽惋。離憂併吟魔，陰晴聊把玩。

善餘侵晨相過值酣卧爲門者所拒戲作此詒之
睡起親盥椸，初知與客左。不報呵當關，含情嗒然坐。端責詩逋來，亦幸避嫁禍。別子又一歲，何術飽餅䴹。念脫劫殺地，流轉反過我。倔强江海間，爲儒冷秦火。昏壁抄細字，叢殘守蹇跛。寄食圖書館，相望蔽塵堁。一啄隨蝗螟，吾曹真瑣瑣。袖稿就絮語，微笑贖頑惰。

劍泉過話
草冠羅袂映酡顏，自說園居日日閒。銷夏錄成溪水上，肯逃妻子看鍾山。

步門前菜圃看晚食於露地者
麥屑香浮野菊根，分羹擎鉢倚籬門。爲言亂後頭條巷，淘米人家一二存。

牆根
牆根婢媼手鐮鋤，除草移花過雨初。卧地葡萄扶上竹，五年博得坐憐渠。（辛亥秋，避亂滬上，今始還，歷五年矣。）

瘦唐過示紀游近句
兩三零客出荒城，割取湖山句句成。萬古殘陽嗚咽處，猶從紙上聽蟬聲。

金陵園蔬獨莧苗脆美每飯必設占示海客
海上詞流半酒狂，招攜慣嘯萬蹄旁。江南歸晚鰣魚盡，酸淚今澆野莧腸。

次韻答和沈友卿見贈
隔歲綢繆溪上飲，圍舟巖壑夜飛光。一襟自媚沈兵氣，四海安之識酒狂。經世文章誰復問，照懷皇古有孤翔。老依鍾阜留瓜地，遲子煎茶話夕陽。

五月二十九日子申酒集胡園分韻得德字
環廬煙樹迷，微晴有佳色。好事挾李侯，作社侑酒食。名園奬夙尚，水石留胸臆。依徑繞亭榭，相看長荆棘。齊葉滿池荷，承日淨如拭。裊裊新燕浮，漠漠游鯈匿。揮扇坐虛堂，嬉弄汚紙墨。裙屐蝨老醜，枯腸漏湢㳁。低散蒼蠅聲，几案接喘息。興亡不關人，狂癡欲成德。風光借一醉，柳影向深黑。酸骨託奔輪，夜城忘南北。

高宗純皇帝御題靜中有真得五字筆法尤類董書爲黃峙青同年藏謹題一絕
龍章鳳彩五雲翔，今日傳觀涕數行。雄跨八荒全盛日，多能不薄董其昌。

夕眺
山郭南風滿，溪亭北斗依。亂螢翻木末，殘雁脫煙圍。饑饉憂方大，支離道已肥。疎疎漁火岸，潮靜一船歸。

寄胡梓方京師
歐心章句繁喧絕，劍鋩百焯洪鑪鐵。散爲光怪薄空虛，自俯盆水掇新月。策勳儒林莫問渠，馱醉今鞭失腳驢。長安攘攘盛車騎，夢過淨地一詩廬。（梓方自名其居曰「詩廬」。）

侯府街張氏園六朝二栝樹歌贈劉樸生居士
金陵古松留一株，北極閣下臺城隅。當年置酒迭吟賞，微惜雷火燒枝枯。籍籍東園兩栝樹，婆娑曾洗南朝露。深鎖莓苔不及窺，思人但誦曲江句。（張文襄有哀園主人詩，并及二栝。）殺機俄頃起龍蛇，士夫流竄半無家。城中鎡貨毀蕩盡，獨餘喬木仍藏鴉。我還訪舊兵戈後，悄踏斜陽對立久。冥穿瘦幹石骨奇，曲偃叢柯煙液厚。交氣同羣儼弟兄，千齡哭盡杜鵑聲。岐豳空聞歸二老，緜蕞何由屈兩生。劉卿乞得趺坐處，觀心爲證無所住。殘黎猶待哺匙糜，莫依雙樹成佛去。（樸生由淮、徐振饑還，遂客居是園究佛典。）

集琴初寓宅送子申往津沽分韻得今字
火雲蔽郭炎埃侵，蒸汗爍體親炮燖。觸熱褦襶復見今，笑奪墨瀋翻甘霖。主人宴寢德愔愔，列階樹石交藤陰。迎涼脫卻頭上簪，窅然四坐飛斷吟。下覬九幽攀千尋，崩騰靈怪奏爨琴。咀噍兀面瓦雀臨，掐擢肝腎忍不禁。酒半李侯聒分襟，孤懸細腰淹沽潯。風中旛纛搖歸心，噫侯器幹視國琛。妙藝包纏篆刻淫，縞帶雅步價璆琳。往丁大盜屠羽林，濺血都市成摸金。桎囚脫死啼瘡禽，奔走皮骨結舌瘖。落南乞漿膏釜鬵，抑項作計侔挫鍼。駔儈豎子雜浮沈，勝日圍詠濁醪斟。呴濡故侶薦野芩，起吐塊壘高嵩岑。門前休俯淚河深，且卧鋒車出嶇嶔。路呻聽作韶濩音，海氣腥臊護一衾，渴吻終幸遺林檎。

暑夜納涼有億
萬仞明河有涸鱗，霏煙疑是海揚塵。遙憐月下亭亭影，樓角池頭飲泣人。

公約攜稚子晚過
宛宛嬌雛挽袂過，防餐月色餉頻婆。而翁不解言湯武，分我蟬聲和獨哦。

若海持子申畫松屬題
鬻技療飢李道士，畫松自許有僧氣。我觀此幅偉丈夫，龍虎蟠拏海鶴寄。吐腹槎枒狀窈冥，天荒地變獨青青。癡兒不識撑霄漢，祇待扶衰斸茯苓。

訪瘦唐伯沆團書館偕登掃葉樓看雨
藤蘿縵堞交谷風，疾車碾石聲隆隆。斜陽挂樹映崇館，入瞻縹架樓廊通。窟宅兇魔恣反覆，撥燼留此瑯嬛宮，王生雅尚希柱下，洗讀書眼穿羣蒙。吾鄉繼往憨御史，綴緝獻典從寫工。儒墨顯晦彼有命，欲移十手垂無窮。罷茗披衣蟬噪襄，偕踏微徑摩幽叢。勇躡百級上傑閣，雲天杳杳橫孤鴻。漲湖散氣芰荷綠，衆壑撼坐煙嵐紅。雷聲回望半城雨，晴光劃野爭雌雄。盪摩帆楫裹金碧，下飲江水輝雙虹。燭照須眉狎奇景，吟思已滿天南東。老僧觸熱去不返，飯蘿卧砌經牀空。伶俜弔影二三子，輕世肆志將毋同。

溪亭月上
浮浮枝上月，映水接微溫。草氣迎人醉，溪風爲我喧。百憂螢觸寐，六代燕無痕。亭角尋居士，分涼苦竹根。

雨過復晴睡起作
匡牀倒枕晝蟲蟲，驟雨奔霆落夢中。驚散神官哦六字，晴鳩初喚蔣山東。

晝榻偶詠
瓜架颺絲風，綠雲噓几炷。繩牀伸腳人，欹聽蟬吟度。千山壓沈沈，立壁閒雙屨。合眼魂飛揚，宙合非我故。孤注酣摴蒱，供帳倚櫑具。孰非大盜積，衆狙汝喜怒。摩挲腹中書，今昨互迷悮。蕉氣漏牖槅，抱涼涌孤趣。

金陵紙賈王翁賽日本得奬券徵題其券尾
割脂舂月發奇光，濤井千年漫較量。價重教知玄武庫，亦如石袂挂扶桑。

鑑園小集看雨呈主人分韻得秋字
淚眼懸鑑園，十載依釣游。幾攖喋血戰，烽燼昏林邱。主客各奔避，盜窟成掉頭。覊海遂存活，隔世迷唱酬。運極溟波翻，獰颶驅鶬鶖。飛認舊巢痕，我還汝亦留。强顏領風光，坐卧餘一樓。蕪徑自鋤理，竹樹環修修。摩挲新吐月，哦入鳴蟬幽。閒暇遌殘侶，賓僚兼應劉。稍稍聚酒食，雜以商聲謳。逭暑快勝地，復覩圍冰甌。慘澹干戈後，夢厠文彥儔。晚雨散垂楊，已搖溪上秋。雷音盪吟趣，休飄歌吹愁。二客惜不與，（子申往天津，瘦唐病，皆未至。）錦囊睨爭投。雲光燭解襪，天物初怒流。擺落舜禹事，此心盟白鷗。

爲琴初題子申畫雙松
張園有雙栝，柯葉貌古松。李侯誤掃出，寫松如寫龍。我昨披襟立其下，捍格蒼穹真健者。千春靈魅得相過，一代淫威誰敢赭。騰騰王氣散爲煙，赦挽萬牛支大厦。

甘卿邀酌水榭罷饮泛棹青溪步復成橋玩月琴初鑑泉同游
酒顏迎月白溪痕，瞹曖樓欄嫋嫋魂。複岸一涼梳柳影，閒情雙槳問桃根。低昂燈火零歌接，斷割風光秃鬢存。橋畔欷歔聽水地，空尋釣石篆窪罇。（踰復成橋至西方寺側，有閘泉流巨石上，其聲淙淙。余昔年輒逢月夜挾朋輩駐聽忘返，今漲盛閘閉，石亦沒水中矣。）

六月十七日盲風晦雨枯坐作
宵游橫大月，倦枕尚偷看。破寐風搖雨，晨光與控摶。鎩翎啼更亂，脫葉氣吹寒。掩卷沈沈坐，端倪養肺肝。

沈小嵐同年宅集分詠二首
洗桐
窈窈出重椽，娟娟玉露鮮。脫葉風微起，橫枝月自前。轆轤綆挽纖纖指，灑空涼瀉銀河水。佳人心許中琴瑟，恩波欲媚鳳凰子。君不見霰雪所激光精凋，倒挂影乾半生死。
擘荔
千株纍纍赬虯卵，摘歸光疊琉璃盌。姑射神人凝雪肌，誰撥雲霧出蓬館。挽袖虛堂風颯然，吳剛斧破壺中天。海南憶啖三百顆，旁笑流涎飽老拳。

鑑園酒坐送瘦唐侍御還里
懸夢浴溪風，迭依鑑園柳。百株割一涼，況逢新雨後。樓居仰秃翁，背人歌哭久。招攜藹詩流，忘言相與友。循廊面鍾山，石氣漱肝腑。一水聚蘭橈，哀絲切吟牖。波外羣鳧雛，煙際翻鴉舅。列坐勸離觴，客如霄移斗。七尺骯髒軀，兀對心語口。直聲不祥物，救亡古未有。諫草滿血痕，成就中風走。歸帆拂香罏，爲我覓丹臼。夙昔所識猿，猶挂藤枝否。興盡落東湖，應及折碧藕。隱几萬靈泣，安排柳生肘。更使父老知，江南付釣叟。

哭于晦若侍郎三首
絮語市樓杯，終古死別地。我把青溪釣，君拾千墩翠。（余自滬還金陵，君亦旋移居崑山。）彈指兩月耳，告凶魂魄碎。堂堂千載人，飄蓬畢身世。（君居崑山，病危，夜載小舟往滬，嚮晨泊岸，卒於舟中。）自深幽憂疾，藥物孰宜忌。餘生視綴疣，天果速其斃。海岸風肅然，白日導精魅。撒手有不忘，夜雨聯牀笫。
國家昔改制，爭尸憲政名。君時使瀛寰，洞視乖背情。移疏列利害，剖抉蘇狂酲。秉鈞卒不悟，矯厲掩精誠。戲具殉一擲，四海沸飛蚊。乘敝發羣盜，大命隨之傾。迫攖崩坼痛，擔簦竢河清。泗鼎魯陽戈，寤寐相逢迎。置身夷惠間，微言表儒生。誰何助張目，今益涕縱橫。
君奮大匠門，（君爲東塾陳先生弟子。）術業夙稱舉。甄錄抗深寧，網羅擅貴與。草檄上相幕，翩翩鄒枚伍。立朝見迂闊，正色氣如虎。國破屢狼狽，終依黃歇浦。海隅聚流人，過逢互摩撫。攤錢耽醵飲，哀樂倒肺腑。尋常挾孤憤，滑稽評今古。旁嗔愈嫵媚，擺落世上語。同車幾何日，忍憶墜傷股。微命懸殘運，孰能知死所。待扶現在身，一拂齧棺鼠。

初秋寫興
雲陰吸殘暑，蕩漾溪水秋。新涼媚園廬，咽入蟬蜩幽。階前花葉滿，團團玉露浮。蝶飛日氣薄，光影籠層樓。坐吟改節序，散帙開我愁。近古陳死人，蹀躞迎兩眸。衣冠半相識，亦知有漢不。悠然舉觴盡，山光依白頭。

偕孺人於晨光熹微中看庭前初開牽牛花
初滿庭前風露香，手扶長蔓浴新涼。絲絲雙夢憑牽挂，重到江南伴曉妝。

七夕步溪上
槐煙竹露夜熒熒，掩映銀河度萬螢。耳語沙隄諸女伴，似疑天上有雙星。

和東坡詠雪浪石（石存正定，往歲有人移饋端忠敏，會遷去，遂爲居金陵人劉姓所得。）
坡公屢詠雪浪石，狀寫筆勢交崩奔。奇質異熊雖未覩，但喜曾落天驕魂。當時戰法襲古制，或備取給非虛言。世變鐵石久代嬗，等爲玩具誇留存。況今海國爭喋血，飛車潛艇難勝原。區區我仍卻强敵，守禦寧患羣雄吞。獨怪公寶仇池供，九華坐失增煩寃。胡不挾此詣西夏，功收一礮尤喧喧。辱公摩挲又千載，瓌物空遺吟詠痕。近傳巋然蹲正定，有饋權貴移白門。歲時遭遇持節去，棄置今歸劉氏園。好奇宜下米顛拜，摹似兼欲倪迂捫。會瞥積氣補霄漢，箕斗下燭雲濤翻。咫尺尋訪副公願，預設誕語焉足論。

雨窗漫賦
晴埃蔽郊郭，稍稍揚炎威。雷音送一雨，淅瀝庭樹滋。燕去蝦蟇瘖，始覺秋蟲悲。窗影列巒岫，涼翠親我肌。倚几視故紙，好事傳其辭。恐此便相累，自笑亦同之。世積取精多，百學縈寤思。小成綴榮華，甘與草木萎。腹中記名氏，徒苦後生爲。吾言匪矯飾，看雲浮一巵。

枕上聽蟋蟀
雨歇窗櫺漏月明，涼痕滿屋夜淒清。啼秋蟋蟀重圍合，換去承平是此聲。

倉園酒集喜子申自天津至夷叔自上海至
溪濱拓倉園，樹石稍斕斑。有池有橋亭，圃蔬連榛菅。主人按歌地，風日幽且閒。縹緲出水榭，左顧捫鍾山。漪靄盪昏晨，去槳迷白鷴。吟朋託高會，坐對頽陽殷。笑語散涼颸，綽約迎雲鬟。二客海南北，拭眼爲我還。各殘蛟蜃氣，飄漾尊俎間。萬方愈多事，納腹飽憂患。爲歡取偷生，休問觸與蠻。波上寫初月，餘輝已在顏。起攜醉墨去，螢點難追攀。

雨坐遣懷
漆雲絲雨暗溪樓，蟲語虛堂已自秋。延架藤蘿新翠活，翻階花藥亂紅愁。爭傳獻賦趨金馬，何事驅車滯土牛。哀樂關人無是處，閉門吾向濁醪求。

步郊外山腳
衰鬢迎殘照，聽蟲廢壘間。葦根埋碎彈，人氣冷秋山。野哭孤雲駐，鐘聲一杖還。尋僧來往徑，誰及半山閒。

七月十五夜觚庵水閣玩月
蕭蕭溪上月，吐夜作秋光。草樹初深靜，樓欄出混茫。蟲聲低入坐，魚沫細吹涼。何處翻歸翼，風霄引恨長。（觚菴將南還，未至，故有末句。）

消息
消息迷蒼狗，雕龍稷下儒。安知從左袒，爭覩效前驅。刺謬三家說，依稀兩觀誅。狙公幾朝暮，面壁捋髭鬚。

秋夕
窅窅孤鴻逝，幽幽絡緯吟。飄愁千萬里，舒卷海雲深。苦月移酣戰，佳期掬此心。何因除桂蠧，樓館結層陰。

夜坐
殘聲驅不去，吠犬與鳴蟲。破榻華胥影，深窗木葉風。一涼回俊味，萬感有新功。燈火催頭白，誰堪涕笑同。

若海甘卿自滬至招集鑑園
惡聲翻海氣，手挽載俱來。爲挂啼鴉樹，還街綠螘杯。竹樓臨暮雨，藻詠命騷才。玉貌今猶昔，溪風拂坐哀。

下關訪李子申偕游三宿厓晚飲市樓
怪事蟠胸中，騁車攬郊郭。一椽雉堞底，晴煙棲漠漠。居然老畫師，長几丹鉛錯。納收千萬恨，噴紙鬥蛟鰐。對影大江前，濤聲滿高閣。咫尺三宿厓，穿寺散腰腳。冷泉洩穹石，盤踞一邱壑。題名愈磨滅，屐齒久寂寞。攀藤躋危亭，鬼魅欲纏縛。下趨蔽臺廊，毀裂同漏鑊。歲時嘯飲地，悲魂接綽約。殘僧識殘客，指點涕俱落。挽攜就市樓，燈火倚壺酌。各挾偕亡心，偷取須臾樂。肥臠截硬餅，風味誇京洛。小鬟但依人，按歌罷十索。

絜漪園觀桂花沈友卿吳仲言置酒
蜂游胡蝶翻，秋光遽如許。重過舊園池，飄香何處所。離立百株桂，玉蕊間金縷。燦爛籠衣裾，吹噓醉肝腑。當年想掀髯，翛然風光主。客死等國殤，蟬底魂來語。老梅紫牡丹，應栽泉下土。祇餘搖月枝，靳假吳剛斧。賃庶起吟人，展眺觴復舉。俯仰意有得，移世供酸楚。無人花滿地，待尋吾與汝。

爲仁先題錢南園畫瘦馬
吾聞舉肥工相馬，豢養紛紛列仗下。亦有前逐八駿蹄，爲人效死汗流赭。駑駘權奇浪等差，留博讀晝眩摹寫。南園老人變幹法，硉兀飢羸誰似者。世兒莫指病乘黃，天私真骨棄原野，尚誇地用淚如瀉。

庸庵尚書主逸社分詠龍樹寺古槐
我逃逸社居青溪，雨淫日炙面目黧。桂枝生秋訪吟伴，海色黯黯留幽棲。主人躑躅花葉底，置酒宴寢偕攀躋。慟彼殷墟瞬易代，疏列往蹟煩追題。紙堆暗記各拈出，古槐匿寺如探驪。自別京師三十載，江湖落魄天無梯。當年計偕二三子，一趁薄碎尋輪蹄。奇形五爪喧萬口，仰視枝榦簷瓦齊。儒酸那識龍虎氣，但喜醜怪出角圭。爾來銅駝竄荆棘，承平故事過者迷。蠻鞾楚製聚樹下，定驚蒼鼠翔鵾雞。何當輦轂掃魑魅，夢魂畫壁來杖藜。

詠玉胎羹十六韻
庸庵尚書社集，有鼎烹，掇晚香玉雜竹孫爲羹，香味雋絕。余向以竹孫名不類，易稱竹胎，爰命名曰玉胎羹。坐客頗副其說，各爲詩張之。
尚書趣益高，鼎味登新樣。花瓣芼竹萌，香色儼醇釀。仙傳餐玉法，巧試無多讓。豔奪女郎妝，清挹君子量。馨逸土膏全，沆瀣天倪養。落英合二美，回甘快一餉。瓊糜儻其亞，皛飯恐相妨。苗疑藍田種，筐肯湘妃貺。點匙忌萍葅，堆桉屏蒟醬。靈液輸浸淫，砑光浮蕩漾。蕨哂小兒拳，酒換渴羌臟。不數山蕷湯，欲接春菜唱。拂衣落江海，差謝啗蟇謗。澆胸渣滓淨，遺世神俱王。同功三危露，飲和惡能忘。玉糝壓南烹，創獲公與抗。

仁先自滬演來視和其車行看落日之作
盛秋一爲海上游，逢君痁作閉關卧。夜挽黃冠踏板橋，（謂李道士。）小樓燈火親藥銼。離懷苦語傾倒極，終羨文休躬馬磨。引歸窮巷環溪流，向壁伊吾老蟲和。花笑秋光滿階闥，强起突兀肯來過。車中得句出袖底，低抑元猿聞幾箇。金焦亘古插斜陽，悽入精魂與揚簸。於我眼前往還路，塔尖曾記月半破。孰云傷心畫不成，宛拾劫灰散吟座。侵夜山風戞杉桂，搜攬怪啼奏楚些。且憑酒椀送今昔，莫占天步自摧挫。帛圖丹石已紛紛，世外胡牀容措大。

重九日逸社諸公於哈同園登高發詠九言屬遙和一篇
煩寃律兀伏處無與娛，坐玩溪光山影相縈紆。鴉鳴鵲噪暖聚風日處，而我拒戶獨酌掀髭須。回首故儕招邀作重九，令辰媿負塵隔挈榼俱。哈同之園勝絕冠海甸，甃池虹棟怪麗塗金朱。況其桂蕊千株叢菊映，依依奇冠雅步翔魁儒。登樓逢迎秋風一萬里，蓬萊方丈綽約雲氣麤。赫然雌蜺連蜷犯日馭，妖狐山鬼叫嘯爲朋徒。仰天嚄唶所託更何世，且保旦暮對酒留殘軀。一時哀歌狂囈動閶闔，莫問飄鵞斷雁啼江湖。

雨中別臨川李博孫往當塗田舍取逋租
博孫身懸黃浦市，刀圭糊口牛醫比。有田供祭當塗間，販糶失期負倍蓰。往索乘船下視我，三日秋霖如潑水。劫餘坐憶釣游處，燒燈搖愁對綠螘。爲言取途出板橋，旅舍昔傳三孃子。閉房畫地播麥粒，秀苗嘉實穫彈指。侵晨餅餌餉過客，客盡化驢帖兩耳。或鬻作騎或牽磨，可憐富媼喧閭里。君今尋問兵戈後，愈有怪誕耀稗史。多生一飽示輪迴，已贊其說爲可喜。

吳補松同年之室花夫人七十生日冢嗣絅齋編脩爲徵雙壽詩補松年蓋六十有八
辟地翔海壖，過逢盡耆耈。觥觥補松翁，吟靡社中友。所蓄非世儒，光怪唾霄斗。淵居翹勝情，鍊魄攜仙偶。翁始困諸生，曾倚劬井臼。翁既歷仕宦，相映琢瓊玖。名業勵特立，述作贊不朽。廣譽歸賓婚，美意安僮叟。義方起彌縫，功亦補天手。有兒揚清芬，孫曾芝蘭藪。翁擅一家樂，笑猶對健婦。賃廡和五噫，晚節播人口。萬方熢燧垂，自擁元氣厚。偕臧斟酥醪，聲爛風化首。

久雨放晴訪劍泉鑑園
殘秋纏積雨，莽莽晦城闕。壓瓦雲萬重，埋我天邊月。局促憊坐起，況掃游觀迹。今晨簷滴乾，霽景帶飛翮。喚車轉荒巷，一撼獨嘯容。仍飄憑欄語。護謂不暖席。（君方由滬居還。）牆根發芙蓉，散暈垂楊列。矮菊困未花，叢藟初含雪。羣山出浴馬，新濯毛骨潔。溪漲龜魚浮，齧岸吞釣石。船姝按歌聲，併入笳角咽。去來生命微，託世果何獲。吾曹飽老眼，亂亡事如髮。地軸折且翻，狡兔詎有窟。滔天乘應龍，噴沫玄黃窄。山鬼懾其威，含睇互媚悅。鬱胸吐奇芒，斫影比斧鉞。惝恍巫陽下，吟紙眩碧血。肯哀兩秃翁，晚照坐超越。

晴步觚庵園海棠七八株獨發一花異而詠之
脫葉髠枝吐一花，卻愁么鵲啄丹砂。秋風嫋嫋春光動，迎眼妖姬入帝家。

得長沙友人書答所感
名留傾國與傾城，奇服安車視重輕。已費三年哀此老，向誇泉水在山清。

漚尹病山相攜游天目寄訊此詩
酒坐逢白翁，倦游自天目。爲數巖壑奇，蔽虧古代木。十圍高百尋，射天齊箭鏃。餘陰拓靈境，泱漭元氣綠。盡探鴻荒世，筇杖畢生獨。過澹詫二子，裹糧果舉足。勇決吾不如，寸夢併幽躅。己遯日月外，應共鬼魅宿。矧當秋霜飛，紅葉徧照燭。魂精滿梯磴，捫焰燒懸瀑。側穿洞户迷，怪藤接蒼竹。蝮蛇口如盆，褰衣避騰逐。久懟生不辰，欠從葬其腹。咫尺通徑山，坡公屢游矚。儻踵尋舊塔，有僧話西蜀。待詒紀勝篇，圖經所未錄。

謝琴初惠湖蟹
索居無復持螯興，況對荒城雨滿天。初折晴枝釀秋味，更分餘味五湖船。
道士高名百蟹傳，（李道士往官金陵，嘗食蟹百枚，時呼爲李百蟹。）只疑白下蟹如錢。欲看涎滴胡侯坐，風味參差話昔年。

溪上晚步攜觚庵家二稚子
槁梧噤不語，抱恨踏殘陽。稚子爭牽挽，閒情自聖狂。畦蔬洗寒綠，川漲映深黃。知接毗盧寺，鐘聲起雁行。


初度日寫憤示親朋
降生父老寵龍媒，六十三年博一哀。自信眼穿償一死，扶輿初燼未成灰。
老返蘧廬宿業成，和余落葉一聲聲。皇穹許作吟蟲伴，那得糟醨託後生。

有贈
日暖塵高縱轡馳，過江猶識舊須眉。可憐共命哀章匱，不及齊名賣餅兒。

登雞鳴寺豁蒙樓
巾車拂霜氣，漠漠道旁柳。曳喘升陂陀，一樓佛龕右。叢株葉半黃，搖光冷軒牖。袖底湖如鏡，萍藻呵微垢。鍾阜茗几前，斑斕對鼎卣。迤邐遙岫圍，嵐霏鴉背厚。初親天物浮，玄籟落吾手。當年抱冰翁，游詠屢矯首。遐情拓勝蹟，憂樂納杯酒。世易人民非，魂魄猶戀否。孤客誰與語，來聽風怒吼。靈襟蕩碧虛，俯視猩鼯走。歆竦何肺腸，軻政伏腋肘。（始聞駐滬鎮守使被狙擊死。）伺隙爭掊之，射影況在後。聊及日腳垂，人氣養巖藪。疎鐘穿暝煙，攢眉憑檻久。

攜家人雜姻家稚子循溪穿大通橋出西華門晚眺
岸柳畦菘幾得霜，擁隨婦孺破川光。照人瘦蝶都成畫，引子歸鴉伴作行。初接遺墟散樵牧，猶留殘照認宮牆。城頭橋畔車聲斷，莫爲閒游弔戰場。

游舊勸業場公園
煩煎不可支，孤游縱所適。掠眼圍獵場，棄車依倦翮。往者競秋賽，市屋塗金碧。五都列鎡貨，殊裔走幣帛。遨嬉仕女喧，猙獰賈胡積。歌吹翔舞衣，萬燈籠霄赫。俯仰喪亂外，覆棋已無迹。馳道長榛蕪，敗礫半充斥。花塢犂爲田，方塘虛釣鯽。旁睨蓬髮婦，曳柴翳戶隙。舉足處處迷，死氣沈窀穸。祇餘一片月，四浸葦蘆白。過記張飲廬，歲時聯主客。飼虎盤中肉，飛吟落雞柵。輩流幾存亡，纏哀髑髏擲。汝逐國運盡，誰念種桃核。衰頑更奚託，自撫乾坤窄。悲風響枯枝，殘水踏狼藉。隱隱鴻雁字，荒荒狐兔宅。留味入夢魂，興盡別有獲。

戲某客
朱門歷抵賸窮愁，學宦談兵百不售。衢路殺人今有例，好從地下覓封侯。

讀史偶書
蠻夷大長自稱戈，行樂餘年詎有他。多事陸生通一語，始疑帝號竊臣佗。

次韵酬劍丞過滬上舊居寄懷
門前青松枝，縛作掃塵帚。塵入溪水流，蜂蝶滿晴牖。廢書屬有念，一几古無偶。開闔見憶篇，幻影疊邱阜。故椽殘紙堆，罪言中八九。卧疾十日雨，子爲裹飯友。作癡認巢痕，身亦棲棲久。

樓望有感
江光上捲海雲麤，弄影浮鴉看欲無。金碧樓臺隔疎雨，琴心鈴語共模糊。

同李繞暾登北極閣
換寐獨游豁蒙鏤，隔峰欠躋北極閣。曉暾晴過發吾意，並驅疾指蒼山腳。斗絕石磴益盤拏，頓覺衰遲筋力弱。嶺半回頭夕陽在，萬屋炊煙青漠漠。城笳野吹爭低昂，作陣寒鴉投踴躍。徐盡餘級款道院，垣壁穿漏凋丹堊。羽士告受六十彈，疾雷破山事如昨。往者戈戟照長髯，强移使節專一壑。天塹竟絕援蚍蜉，下睨烽火燒江郭。於今徼卒據匡牀，過想橫肱涕欲落。殿旁層塔尚孤聳，晚帶湖嶼氣參錯。霜風破肉不可留，對擲零愁盪寥廓。

挽程雒庵京卿
木腸山骨並嶙峋，行藥誅茅孰結鄰。漉酒巾餘支運會，弄毫窗不到埃塵。尋盟白社心源合，往事青溪耳語親。春冷江城逢一醉，重過忍數義熙人。

晴步駐防城循故宮閒眺
沈陰翳旬朝，霰雪初未成。留葉凝餘暉，庭宇靄新晴。散我紆鬱懷，安步出高城。頽垣互映帶，瓦甓縱復橫。荒荒牛驢迹，中踏砥道平。虛空撲暖翠，巖壑見虧盈。故宮獲斷甃，漣漪寫淒清。歷數驗反覆，血石起深情。鮮飆送悲笳，依稀殿南征。孰據指畫地，睥睨召邊兵。妖氛久低昂，偷娛腰腳輕。天鑒伶俜影，四顧莽榛荆。迷途微有悟，數點歸鴉聲。

丁默存中丞同年乞題所藏四卷子
傅霜紅徵君遺墨
匿海同雞棲，正爾六州沸。過詒霜紅集，伏誦已忘世。當時採梠儔，頗起縻旌幣。自詭別貳臣，抵掌用才地。彼此一是非，徒墮平生淚。易瞬問周鼎，青史焉置喙。從來飢驅人，狼狽占進退。中丞不輕出，幅示徵君製。此事形鐵腸，復愛兼嫵媚。抱蜀接謦頦，游方遂無對。晨星耿霜天，視公映先輩。
張力臣處士符山堂圃
黃冠（清道人。）興到語，于（晦若。）鄭（太夷。）踵聚訟。平亭陳死人，以寄黍離痛。獨看樹石鬱蒼蒼，紙上魂滿符山堂。天留父子讀書處，使我頭白思故鄉。
周白民曲江樓社友論制義尺牘
壁燈吹冷萬笳風，帝制民權角兩雄。憊欲九幽呼十子，挽回氣運到乾隆。
進士今爲清道人，破承未解說師秦。（清道人跋語稱：十六七未能爲破承題，乃就桂林太守秦文伯問文法。秦蓋接師說於曲江樓十子者也。）死灰溺後評諸老，披帙吾曹是戮民。
邊葦間山水畫
避兵五歲覉窮海，得返吾廬萬趣新。戶外溪山尊畔帙，傲君已作畫中人。

題孫師鄭吏部先世子瀟老人遣墨
乾嘉奬經術，師儒輒踵起。文章出樸學，操翰見根柢。當代孫先生，名與北江比。茲幅嘬一臠，芳馨澈表裏。工書亦絕倫，秀骨含雋旨。尤契與人札，直辭將名理。後生執蕩志，靈藥伐其癠。乃知典型在，一世式浮靡。苗裔得師鄭，密勿繩隆矩。用意誦清芬，益卜光詩史。

題師鄭詩史閣圖
竹坨阮亭標一宗，自許正變歸牢籠。君今繼起掌甄錄，叔季已異歌元豐。聲與政通古有訓，不廢謠諺徵瞽矇。鉅海蕩蕩萬漚發，挂網幾駭珊瑚紅。儒生抱藝目不瞑，昭蘇沈魄知無窮。百靈下上暱鉛槧，誰憐埋首塵土中。血氣尊親暨聲教，天覆詎遺草木蟲。辰韓日南徐福島，同文應和調商宮。千年作者亦間出，壇坫屏斥寧謂公。因悟春秋別內外，素王猶不刪秦風。況習音容互覘國，義取萬物皆爲銅。儻廣前軌補未備，願殿篇什綜始終。

題趙芝山同年亡室紫瓊夫人梅花小影
往覩石遺三百韻，今誦芝山四十篇。家國祗餘傷逝淚，烏號記墮小臣前。
帳空簟冷數年華，石火光中未是家。願展情絲絡鼇極，長如人影護梅花。

臘月十八日雪感賦
殘臘亘晴色，融暖如芳春。稍稍蟁蚋出，溪岸生微塵。一宵風滿屋，騎月玄雲屯。破曉雪作團，鱗甲迎繽紛。蹲鴉啼觜縮，過雁猶能羣。坐念地維裂，笳鼓殷南征。伐叛昆明池，又成鷸蚌爭。江關疲牽挽，萬里連嚬呻。擲骨娛左纛，舉鼎殉天刑。爾曹材文武，議禮從談兵。雪中涕泗尺，告哀生不辰。（是日爲先妣忌辰。）

雪夜憶內客上海
惘惘圍書坐，遲遲壓雪眠。魂驚鴉啄屋，聲隔雁橫天。有弟應藏器，攜兒好放船。更游新世界，（上海茗樓名新世界，爲登高游憩之所。）留待話燈前。

雪晴樓望
高樓一望掃煙嵐，溪壑晶熒日影涵。幾樹飢烏啄殘雪，又逢吹角在江南。

上賞
擁戴勤勞上賞頻，紛紛功狗與功人。承恩博得胡姬笑，易醉他年有告身。

使者
秦皇使者非等閒，求不死藥傳人間。船至輒爲風引去，白頭縹緲望神山。

雙魚
天與人歸萬口譽，獨緘哀怨寄雙魚。隗囂不悟文淵去，任取茂陵封禪書。

玉璽
漢家玉璽祖龍遺，老寡猶纏擲地悲。文致讖文身佐命，可憐宗室更生兒。

舊題
掌握雷霆散八垠，起塵終恐污吟人。舊題焚盡南山竹，那解灰飛又作塵。

史家
逸鹿青林未可馴，飛蛾紅焰似相親。史家佞倖增新例，媵汝飛騰一輩人。

雪後上溪亭
晴光迎暝色，對雪據茅亭。映草岸分白，垂蘿山更青。航移殘凍鴨，星吐認孤螢。度磬溪風細，閒情欲獨醒。

贈別胡琴初去金陵居滬
掉頭鈴駕發怱怱，霜曉風高作斷鴻。隱霧文章時未喻，迴戈心事水流東。安論禮數輕嚴武，早卜陰謀忌孔融。從此荒城餘夕照，老夫起看海雲紅。

次韻曹範青知事飲滬上酒樓見寄
莽莽放歌走南北，題輿乘障兩無因。隔年相見下孤鶴，一世從誰活涸鱗。脫穎要當爲國士，有田莫忘謝江神。酒樓舊看揚塵地，煩憶陽狂散髮人。

除夜得諸真長書題以寄興
老余海畔狎魚龍，驚喜生還對四松。碾夢車音違隱隱，埋雲兵氣尚重重。斗魁倒坐商歌動，榾柮燒泉薄醉逢。守歲親顏書一尺，傷春湖舸問孤蹤。（真長佐幕杭州。）

丙辰元旦陰雨逢日食（一九一六）
辟居仍有世，留命到何年。酒氣迎寒雨，吟懷戀舊氊。城烏沈復起，海雁靜初懸。蝕日愁雲裏，兒童莫仰天。

正月三日立春過觚庵宅
對汝宜衰疾，能歸有此身。灌園仍可樂，發詠得其真。山瘴偷噓坐，梅梢怒坼春。繫年迷實錄，呼作避秦人。

雨望
改歲誇何得，雲光與雨痕。嫩春甦病樹，孤唳落寒原。疊鼓巴船斷，鳴笳晉壘昏。安排巢燕返，疑不向朱門。（巴船句謂征滇將士由蜀江牽船上。）

雨夜寫懷
一燈如訴我，宵雨在千峰。起合蒼茫氣，誰窺塊獨蹤。古心驅作祟，殘運裂難縫。祗對不臣木，青青牖下松。（孟郊《罪松》詩：「松乃不臣木，青青獨何爲。」

觚庵園看梅
微晴溪水浸流霞，亭角新香醉曉鴉。一歲已爲山鬼悮，更無才思詠梅花。

行園戲占
瓢兒菜長雪痕消，把翠筠籃饋歲朝。薇蕨不生金粉地，欲從夷叔乞新苗。

人日放晴出游未果枯坐成句
開歲昏八表，淫霖迄未止。佳辰延霽光，天宇重昭洗。春氣襲微微，聊欲躍兩髀。四顧復安之，興隔一溪水。頽然抱書坐，憂端劇叢矢。誰何劫大運，羲和瞠莫紀。狼狽讀祕文，惝恍失前史。噓蜃結樓臺，麟楦氛霧裏。槐安猶呼國，逐逐不如蟻。淚盡逢人日，志怪齊諧比。取酒佐閒謠，城頭鼓聲死。

曉暾公約相過
閉關趺坐一頭陀，隨喜初看二士過。各有吟情散梅柳，莫從報紙話兵戈。老來歲月防人覺，亂後交親學佛多。猶卜尋春靈谷寺，伴余候月挂藤蘿。

仁先覺先兄弟由滬過訪次日同伯沆觚庵往登掃葉樓
嬾拙偶蟄虯，畫肚久未出，循廊紀游蹤，宛覺周八極。同車好兄弟，歘並海鴻入。小別意已多，所語驚突兀。快犢引跛鼈，緬彼棲真窟。梅邊贅吟人，罷酒挾俱發。縹緲二水上，樓觀仍百尺。遠色江帆微，新晴廟樹直。鴉點不可數，冉冉雲空沒。滿聽長風迴，中雜萬方泣。亂象如剝蕉，剖判有此日。覆天載地間，祇留相噬骨。何處騎白龍，聖仙亦恍惚。睨誦堊壁題，佛死完吾說。（樓壁有寄禪上人文舊句。）

春晴攜家泛舟泰淮
融景戀佳攜，門前一艇子。飄搖簪裾影，語笑滿溪水。落漲紆篙楫，飛光錯金紫。穿橋就欹岸，韜園差可喜。絳梅三兩株，自照風日裏。入館列方物，約略溷歐美。茲地倡工商，壯圖耀南紀。世改寶殘遺，猶詫遼東豕。返舟新月上，幽鐘初到耳。十里歌吹歇，昏燈漏簾底。劫餘處處迷，秃柳迎如鬼。羣稚興亦闌，儻悟盈虛理。數錢買春宵，姑飽鱘魚尾。

正月既望出太平門視次申墓
薄雲籠日鴉雛舞，出郭蕭蕭獻村塢。左束湖水羹流匙，右騰巖石天倚杵。小車伊軋大隄上，逢迎東風狂如虎。步尋塍陌蹈枯槎，澗曲依然一抔土。頻年已絕椎埋羣，草綠花紅會娛汝。眼前橫議起世難，故里橫戈蜀江阻。更憐魂魄望邊城，負笈孤兒同負弩。（次申子方依其從兄，就學黑龍江。）我還白下問孑遺，華屋山邱那忍覩。泛棹攜筇游侶誰，日夕哀吟煎肺腑。地下儻聞世上語，但非堯舜薄湯武。

觚庵園梅盛開夕風起未及往視
鄰園爛熳一株梅，準擬銜杯繞百回。今夕風狂天欲雪，祇愁移向夢中開。

雪夜伯沆曉暾觚庵過飲
風力碎春光，盪作飛空雪。鵝雁不敢前，秃枝垂欲折。笳聲滿山城，嘶驢助嗚咽。夕燈耿我廬，遣情觴具設。笑看披氅過，眩尋昏巷轍。數子芝蘭氣，馥坐散憂結。孰云居亂邦，息機自媚悅。脯蔬薦鄉味，闊世尊饕餮。殘醉仰書空，微茫吐寒月。

病山同年開歲有漢上之行江舟來去未及視我既還滬寄詩相訊酬以此篇
城根江水似弓彎，照影吟人自往還。方卜歲時過僻巷，空懸雪月寫孱顏。迷離棋局終難覆，廢棄琴臺儻一攀。瞑倚槁梧誰破夢，憐君負我喚鳩山。

過劍泉鑑園出示新作賦贈
雪餘疊嶂欲飛浮，來倚朱欄對白頭。籠岸晴煙生柳氣，隔年零夢洗溪流。哀時句與龜堂匹，種樹書猶蠧篋收。待發花枝翻日腳，獨留醉語在高樓。

用前韻答劍泉
水上輕鷗數點浮，片雲長挂屋山頭。隱居笑有宗雷侶，玩世今爲嵇阮流。射虎年華揮淚盡，跳魚春網倚晴收。閒閒讀易推消息，暗落邊愁卧一樓。

壽張讓三六十
眼收百國腹千代，數汝恢奇磊落人。自挈幽憂供醉語，旁羅別墨作家珍。看桃村塢事如昨，投璽宮闈世又新。賺得頭顱好歸去，天童古柏對嶙峋。

答伯弢自常德鄉居寄示之作
傳烽海嶠扶頭去，留得空樓喚婢聲。一別自嗟成自悟，相望非死亦非生。賣漿屠狗真爲伍，篆刻雕蟲那敢輕。莫問紛紛鬥蠻觸，癡兒有淚竢河清。

夜讀放翁詩集戲賦
老有高情照峽籐，篇篇都訴短檠燈。匡時報國尋常語，四字吾生寫未曾。

看孺人移種芭蕉東窗下
聽風看雨一窗宜，祇惱炎霄赤日窺。作計逍遙功德下，待分濃綠潤烏絲。（韓詩：「逍遙功德下，不與事相摭。」）

贈學佛人歐陽鏡芙（并序）
宜黃歐陽鏡芙學佛於楊仁山居士之門有年矣，焚修精進，無異枯僧。居士既蛻化，而經論刊布未竟，鏡芙乃走關隴，就同參蒯生，獲資歸，完居士之悲願遺畫焉。一日相過話故舊，寫示留隴上諸詩，喜其奇宕，賦餉一篇。
莘莘學佛子，久棲不二門。授記古德前，悲淚洗垢昏。十載卻葷酌，孤探天地根。宿業堆物象，吐作虛空塵。導師倏埋照，經帙倚刊存。焉得金布地，終煩火傳薪。絕續一大事，挺起扶法輪。掉頭走關隴，雲月隨崩奔。履穿虎豹窟，衣破荆棘痕。荒漠黃沙飛，手拂楊枝春。邊城躋淨域，藹藹道侶親。咄嗟滿囊篋，壓馱歸裝新。至今雨花廬，再見宗風振。長案聚指爪，梨版縱橫陳。日疲校讎役，薰炷吹儒巾。過我話無始，高篇復璘彬。文字出劍戟，恐剸迷途魂。對子怪且歎，試技疑眩人。萬緣自推轉，萬蠕自吟呻。生天亦安之，守死嚌其真。

孚侯至
枕肱同罕出，出必笑相逢。子有京房易，吾哦杜甫松。論交千萬恨，窺坐兩三峰。興到成來去，非關聽暮鐘。

訪周處讀書臺
吹塵東風顛，巷窮截峻郭。磯步留幽構，望眼江潮落。生煙劃塍圃，面山投烏鵲。嚮往曠代上，雄姿伏一壑。借問讀何書，哂但觀大略。不如注蟲魚，見豢天祿閣。縮手蛟虎前，彼固尸高學。趣出阿世儒，微感弄冥漠。

次韵答乙盦寄懷
曙啼苑樹隔東西，巖腳溪脣我亦棲。稍倚楚騷將耿介，苦疎秦俠與提攜。霽銜春冷初英歇，魂聽風過萬竅齊。緩帶重尋草玄宅，親摩四揲問端倪。

同孚侯劍泉飲沽肆
斷雨零晴鳥語中，偶然乘興踏春風。盛時裙屐逃亡盡，對酒江南兩秃翁。
味薦糟魴炙乳豚，昏燈矮屋客愁翻。低頭各憶求仙路，邏卒休猜腹誹言。（時頗有偶語之禁，酒家壁榜「莫談國事」四字。）

范秋門客死濟南悼以此詩
通州三范今都盡，飛淚迷茫江海間。兄弟忍思能我厚，妻孥猶說待君還。政聲世許文名副，酒德天慳石隱閒。飲恨兵戈阻舟楫，和歌永負訪碑山。

二月初八日平明發下關江行
投影洪濤前，燈樓遲歸舸。喧呼逼宵枕，翻魂起蹇跛。微明辨旌竿，霎隱奔流柁。蟻緣落蜂房，懸喘初貼妥。雲曙蔣帝山，歌隔吳孃坐。睡魔飲江氣，荑柳迎婀娜。迤邐原隰開，嵐彩紛紛墮。雁聲一何勞，南天脫烽火。醉中鼓鼙路，獨謠欲遺我。

晨起望循江諸山旋抵九江易舟渡湖泊姑塘
滿窗弄影山，變滅安可擬。遙樹挂微晴，蒼蒼界煙水。引頸馬當黑，揮眼小孤詭。際天明雲嵐，匡廬秀南紀。延輝獻城堞，攢岸人如螘。就跳犯湖舟，搖兀玄霧裹。五峯吐石氣，鷗情澹千里。余懷哽舊歷，沈纍恍移指。（謂故友李薌垣、夏舒堪溺沒處。）蛟魚或騎出，冷向濤瀾語。泊依巖市燈，風闊角聲起。

湖盡維舟吳城望湖亭下
空飆刷層波，響夢趨輕舟。爲客無根蒂，自恣冥冥游。撼牀萬鐵騎，恐血長黃虯。披衣殘湖光，蒼嶼數點浮。帆楫聚微雨，出雲隄上樓。往者結散士，臨漁分茗甌。習戰聽鼓角，閒評毅勇侯。歷世賤一匡，未改瘡雁投。骨羸怯扶眺，歌接春江愁。

發吳城取江路指南昌凡百八十里
持余眇眇身，來禦風如虎。脫湖蛟吻舟，燈獨圍寒雨。鳴索殺餘勢，晨色遵江渚。淺波黃未澄，平蕪綠初補。鴉出接篷翻，魚卧看網舉。嵐嶺列葱蒨，炊屋錯三五。行歌騎牛兒，春氣溼村塢。桂石一片魂，又落城頭鼓。

渡江入西山晚抵墓所
江暄移輕舸，逐若游鯈隊。風漪俯紛綸，霞郭仰層累。安櫓緣缺隄，響箯孤翮逝。蒼山環百里，自然滿靈吹。長坡槎蘖新，狹谷藥香細。炊煙劃村落，田水叱牯㹀。茗亭所識童，爲指飛空翠。藏鴉喚歸人，墳土萬松氣。時祀作寒食，及候太早計。魂危往還路，觀兵烽塵蔽。玄黃一戰區，坐覩靡寧歲。詛詐刼寤歌，走險肯擇地。狂酲蝕道心，祈傍石根瘞。臨我父母兮，天雲洩微涕。漠漠荆蔓深，冥冥巒壑睡。摩碣豺聲前，猶赦老能至。

崝廬樓居五首
山風佳獨坐，閒味入春情。草樹馨無縫，岡陂綠漸生。深煙穿雉影，小閣滿鳩聲。野色能相醉，休勞取酒傾。
孫竹高圍屋，牆桃藟未花。微寒親卧起，孤往問年華。黃鳥啄殘雨，白牛眠晚霞。老楓比鄰父，對我益槎枒。
千峯含雨氣，夜壓作魔牀。起坐呵孤燭，微敷松竹香。愁憑飢鼠嚙，夢欲遠鐘妨。歷歷心頭事，江邊悔種桑。
作者揚劉氣，宗臣馬范顏。吟成范伯子，持以頌西山。電減登樓興，名餘勝國頑。斷腸非痛定，折草墓門還。
曉窗理書帙，人在雨聲中。雜樹昏藏鳥，高霄冷拍鴻。岫雲粘更脫，圳潦隔能通。縮手聽簷滴，銜杯白髮翁。

花朝抵南昌過吳董卿以便赴山廬詒句爲別攜至展諷酬和茲篇
一歲得歸開雁路，孤篷閒眺問龍沙。落城邂逅圖書坐，吐句繽紛桃李花。攜入窮山照新燕，安知邊釁擊長蛇。我仍誓墓尋君語，了卻公家聽煑茶。

樓夜聽雨
響合青松翠竹叢，蕭蕭燈火滿樓風。獨來卧聽荒山雨，任說尤尋百戰功。（時紛傳滇蜀戰事。）

冷水坑謁羅氏外姑墓作
隔雨奔柴車，泥轍聲逶迤。越陂踐隴陌，灌莽留幽姿。土膏擢秀苗，紫丁浮葳蕤。霑衣冷山氣，自秀春煙肥。新阡插巖腹，攀躋爲歔欷。維母失其女，移眷責兩兒。蓄德慮患多，出語悽肝脾。十年繫海嶠，歸老願已違。亂作喑病牀，一瞑訣斯須。依倚負母懷，及此窺埋骴。陰風迴羣巒，啼烏守枯枝。杯酹滴草根，樵牧知爲誰。

雨止出眺廬外諸山
小山亂鳧鴨，俯啄或昂趨。踏草煙都死，崩沙徑欲無。醉魂迎虎氣，晴靄落鳩呼。藜杖遺人境，冥尋萬化扶。

去西山道中得句
賣癡無口說山川，淚點空瑩馬鬣阡。薄曳嵐霞分曉嶺，低飛烏鵲察畬田。雨餘炊接村墟靜，世外吟防道路傳。桃蕊柳芽三十里，春愁攜壓渡江船。

壽庸庵六十
妖腰亂領窺神器，挺立當年壓萬喧。鎖鑰付人終力竭，江湖寄命此心尊。淚邊功罪成詩史，枕上羲黃探道根。花近樓前親種樹，看棲鸞鶴挂靈猿。

唐元素同年所藏山水畫爲國初遺老八九人聯綴成幅者屬題
苦說買山隱，采薇安所歸。重來照海水，紙上有巖扉。嵐是遺民氣，天垂釣者磯。願身化枯木，不使挂殘暉。

爲李健甫題白陽山人大滌子合畫冊
眼明此卷出叢殘，澹遠雄奇骨自寒。作者文章參二妙，並留天製待誰看。

爲嫁女客滬上兩月四月二十四日移還白下別墅節庵止庵乙盦諸公咸題扇贈別依次答寄凡三首
答節庵
侵晨車馱戒門闌，有客遮前掬肺肝。睥睨祇擎題扇句，斯須又博仰天歎。曰歸拚向草間活，扶醉難忘月下看。溪上欲私乾淨土，夏雲移覆釣鯿竿。
答止庵
往者挽歸駕，爲忠失自謀。翻勞驚虎穴，獨戀釣龍湫。草木今同命，天雲一照愁。清吟祓災眚，涼落蔣山頭。
答乙庵
作鄰六十日，縱語五千年。興盡掉頭去，鐘音江海傳。霸圖延老味，兵氣壓佳眠。自度風輪上，猶堪十種仙。

彊邨校詞圖爲漚尹題
眼枯倚杖莽揚塵，嬴蹶劉顛老此身。指正九天遺一世，作癡誰泣校詞人。
翻翻蠧迹辨牛毛，獨獻靈襟萬象高。坐滿鬼神相視笑，莫教圖我讀離騷。

答補松滬居見寄
吾儕比瘡雁，雲海落還飛。空解避彈射，終期宿翠微。月親誰對語，世隔自忘機。祇憶攜穿市，昏敲舊相扉。

中秋後二日絜漪園觀桂花有作留示沈友卿
憚暑伏窮巷，抱書日咿嚘。雲靜天宇涼，愛此平分秋。馳輪寫寐夢，萬屋安所投。北城絜漪園，叢桂故修修。穿徑漏微馨，藟綴花未稠。樓廊浸深碧，曳入蟬響幽。荒殘引杯場，苔氣吹我愁。吟人鎖廳去，偷賞謂何求。菊滿期重過，儻哂攢眉不。留句發閒情，有國如贅疣。

丙辰九月二十四日車赴杭州訪仁先恪士夜抵南湖新宅
汶汶且沒世，日閉窺園扉。微聞四海沸，抱頸迎殺機。斃莽悟王命，又仰刺天飛。孤竹歌何哀，易暴莫知非。文書鑄頑鈍，聖法疲紲機。親朋諗結舌，誘餐湖蓴肥。跛者不忘起，誰謂千里違。星點映征篋，車塵颺依稀。一舸鬥象罔，崇山莽相圍。穿隄影籬壁，犬吠燈火煇。握手處士廬，學道供歔欷。醉顏數靈窟，天風看振衣。

法相寺古樟同仁先恪士作
壓夢湖上山，晨望理筇策。步尋飛鷺旁，家兒跳俱出。（謂仁先家二稚子從游。）徑轉矮樹重，穿影霏煙隙。佛場據巖腹，入憩靜樓壁。垂陰合景光，茗坐寒翠滴。側睨老樟怪，挺榦作勁敵。雄龍角嶷嶷，何年坼霹靂。飛將兩猿臂，射胡有餘力。疑灌菩薩泉，漫比精忠柏。天留表靈山，依汝如古德。鐘聲風葉翻，不壞斜陽色。

馮蒿庵老人後余二日至湖上遂偕游虎跑泉仁先領羣從亦追赴啜茗佛殿石壁下
老人獨狥余，踵接騁奇游。兩箯照霜髯，竹樹風吹秋。墜葉蒼山腳，滿聽鳴禽幽。止眺過溪亭，千歲隔俊流。叢嶺瀉雲液，澄泓對悠悠。巖扃別有世，紺宇籠長楸。健步來蠟屐，影雜嵐彩浮。平生濟勝具，始覺老可羞。試泉依石壁，列坐薰茗甌。如絲洩蘚氣，緜絡亘古愁。砭骨噤且嚏，鬼瞰失國儔。起尋濟顛祠，靈爽颯一樓。尊者睇過客，盈前舞髑髏。畫沙示垢淨，初向心地求。（時值扶鸞於樓頭。）迷途竟孰覺，親魄飄樵謳。

補松同年招同蒿叟仁先恪士尋西溪飲交蘆庵觀所藏卷子
攬勝偶師儒，移航接村店。共載壺榼俱，傳笑一水徧。港汊泝彎環，瀾沫欲飛濺。歷歷十二橋，進寸視轉戰。蔽溪革命草，滋蔓愈葱蒨。非種應運生，誰補五行傳。（是草寄生水中，名野水荷花，不常見。辛亥革命後，始蔓延溪上，至礙舟楫，土人因呼爲革命草。）恣探搴嵐霞，峰壑極怪變。綽約金銀臺，示現華鬟面。塢隔荒庵在，聊厚懷賢願。斯人一往蹤，留癖起狂狷。老僧列藏軸，風味瀛洲彥。取醉題紙尾，照席柿顆豔。賞奇獲物表，莫問花如霰。（西溪蘆花稱盛，未及見。）

雨中諸真長攜瓶酒邀偕仁先恪士游雲棲
魚貫輿而前，江路逐健翮。十里盪潮音，醒此看山客。雨中秋草徑，始與帆檣隔。斜趨迤邐陂，怒迎巉巖石。猝仰竹萬竿，行列森矛戟。古木困重圍，突兀拒堅敵。層陰鬱沈沈，雲光自闔闢。摩戞寒玉韻，風過魂氣碧。惝恍落鐘磬，寺樓臨咫尺。溼衣賀游侶，天全子猷癖。人生貴乘興，有句吐僧壁。靈境付醉看，歸途驗雙屐。

觀龍井同蒿叟仁先
佛閣清且嚴，碧巖四堆擁，先登蒿庵翁，元精牖鑿空。深坐據孤羆，面壁聽曳踵。入笑把茗椀，吾亦賈餘勇。茲山夙未歷，小儒信一孔。療渴出尋逐，犖确掠邱壟。樹皆石上生，堅瘦併骨聳。下有潛龍湫，避世自矜寵。靈淙但娛客，洗鏡冷鉛汞。溢流韻琴筑，情盈營魄動。接搆寫天倪，萬象刪其宂。品泉一大事，戒誰筆南董。

泛舟湖上晚景奇絕余與仁先各以詩紀之
艇子點湖風欲落，疊霄頑雲穿日腳。破碎光景颺金蕤，斕斑畫圖出衆壑。朝真羽客幢蓋趨，覆醉玉人紗縠薄。魂翻眼倒芙蓉城，縹緲從之控鸞鶴，照夢一逢然疑作。

同仁先登六和塔
拄杖尋仙老可哀，一登絕頂想蓬萊。澄江澹澹帆楫下，寒雨層層鴻雁來。搔鬢歌吟沈草莽，打潮城郭蔽煙埃。癡兒不挾凌雲氣，祇攷殘碑泣霸才。（諸真長徘徊塔下，不敢同登，遂覓得宋人碑碣，導示余輩。）

李莊小樓晨望
日踏巖扉聽鳥吟，藥根泉脈了幽尋。小樓別有閒滋味，十里晴湖隔一琴。
好倚疏櫺下釣筒，魂圍山氣溼濛濛。圖成仕女聽鐘坐，分我風光八十翁。（莊客何翁，年八十，善丹青。）

廉莊夕照亭
水上樓臺列畫屏，繩牀涼割萬山青。卜居夫婦乘槎去，看織蛛絲夕照亭。

白雲庵
巖旭輝留草樹薰，作圍湖水導鷗羣。僧厨飯熟鐘音動，誰卧碑亭嚼白雲。

步隔溪野岸
久斂湖海蹤，閉閣有餘想。披誦意不屬，蹣跚起扶杖。歷門視茫茫，何地問親黨。隔溪明野色，畦町平如掌。還入誘童孺，攜挈恣一往。市橋折微徑，晒若適莽蒼。卜築誰買隣，避寇遺片壤。漠漠枯桑列，萋萋寒菘長。雲隙見鴉翻，草根歇蟲響。西暉映吾廬，傳觴欠雙槳。狹流嵌人影，細數游鯈上。便同汗漫游，聊寄濠濮賞。

挽潘若海
鼙鼓聲中數往返，就予彈淚倚鍾山。帝秦孤憤天應鑒，走越奇蹤夢與攀。落拓虞翻疑骨相，遨游陸賈補時艱。起衰二士移眸盡，（謂麥孺博前一歲沒。）忍過辛園話鑄顏。（南海康君居辛園，潘、麥皆其弟子。）

雪中樓望
久旱得片裳，俄爾玄陰結。微雨散霄空，釀深一夜雪。泠泠溪上寒，皎皎衆壑潔。靈旗靜不翻，千仞雁翅折。隔歲三白逢，撻伐笳鼓咽。弄戈叢菁間，豺虎䑛人血。事去除閏位，揚彼濟時傑。彈指歌哭非，羶行滿饕餮。終成一擲盡，坐使四維裂。酒顏重倚樓，銀海生眼纈。殘黎待活誰，猶冀蝗蝻滅。八表對茫茫，縮手瘖吾舌。

雪晴步後園
江南一冰海，父老詫未有。瓦溝十日雪，炙日篆蝌蚪。茲晨氣稍蘇，晴色粘枯柳。飯了揩兩眼，舉步踏瓊玖。隔牆畫卦畦，猶沒菘與韭。微綠坼白光，摘筐掃無帚。向來蒙菜把，愆數心語口。擾擾啼飢禽，下啄依我肘。我寧有餘粒，活汝韻林藪。炊煙網山影，巷吠續前後。看作尋詩人，茅茨出蓬首。

雪夜倚樓看月上
凍雪光嵯峨，一樓倚黃昏。大月脫羣嶺，白龍從飛翻。奇彩漏閶闔，銀浪莫尋源。城中萬井廬，浸入琉璃盆。居士支皮骨，躭此寒可捫。四照古愁出，大千吹醉魂。惝恍控鶴駕，冉冉仙靈奔。窅然親化宇，濁世誰復論。

雪後溪上晴眺
昌黎詠苦寒，南國今一遇。傳聞凍死骨，衢巷儼墟墓。皇穹示災變，不忍測其故。頑雪閱久晴，稍稍屋山露。拄杖出門看，瑟縮沙岸步。堅冰猶蓋溪，斜成樵牧路。無縫跳魚蝦，何緣親鷗鷺。野色乍升沈，日腳天邊樹。萬堞銜殘雲，招魂當歲暮。餘對瘦玉峰，斷句酸腸吐。

晴晝對殘雪
殷勤陶潛杯，寂寞揚雄宅。罘罳下雙鴿，是我忘言客。風日初滿庭，餘雪燦珪璧。披披桂葉翻，藹藹梅蕊坼。暖意移檐溜，明滅屐齒迹。從卜月印牀，撼夢啼號隔。

步郭外郊望
亭午寒色薄，舉意何軒軒。翔鴉導我出，晴靄紛郊原。頽綠顯故畦，帶陴髠柳存。土膏縫裂痕，萬荄飲其仁。脫命罏火間，挂眼景復新。巖雪敵日氣，負嵎殉軍屯。雁鶩曳長影，漠漠炊煙村。孑立倚殘壘，哀角驅精魂。

鑑園尋劍泉不遇
一雪隔吟襟，雪盡訪園柳。車音落牆頭，踏徑吠蹲狗。樓欄影層層，伊人訣北走。歲窮犯危邦，飢驅亦何有。低徊枯卉叢，晴煙棲畦畝。苔茸黃猶病，梅蕚紅欲剖。溪水寒噤人，殘冰齧罶笱。高風蕩萬啼，啄霞投疊阜。肺腸染氛祲，空記洗杯酒。鴉窠與閱世，對立支離叟。

復成橋晚眺
跨溪百尺橋，於我成掌故。江南作客初，嬉娛費芒屨。時時繫艇子，結侶橋上步。披襟飽看山，數徧水邊樹。月宵競浴涼，竄影同狐兔。衝飆嘯叢薄，踵有魑魅附。環笑雜哀呼，陶（榘林）薛（次申）攜妓路。范生（肯堂）摹清景，託興申長句。荏苒山河改，勝流亦死去。扶杖鐃歌前，隔夢識其處。崩岸掠釣竿，依稀舊飛鷺。寒照懸心魂，送老餘回顧。

除夕作
覊海四除夕，淚眼爲之枯。猶媚餞歲盤，過存列仙儒。醉面掀吟髭，家家如畫圖。引去再改火，撫我溪上株。草玄笑無雄，聊擁寂寞區。世中復何物，坊錄送歌呼。一燈定萬態，誰主而誰奴。老有所謂道，哀樂灰洪鑪。詩書信禍始，成就雛心孤。江城又飛雪，寒壓七尺軀。盆枝坼微馨，流庭氣昭蘇。雞唱戀煮餅，明月非今吾。

丁巳元旦雪晴（一九一七）
天光新雪屋，三白說年豐。已靜溪山氣，初高雁鶩風。城陴寒角動，影事醉吟空。倚閣譁兒女，晴霞井口紅。

觀恪士園亭
薄雪覆深晴，流光與目成。含春梅擅態，動壁竹諧聲。鷹翅驕竿末，魚苗試水程。一襟迎萬壑，閒看夕嵐生。

雪夜寓興
祇覺月臨砌，猶餘雪映軒。飛笳侵獨坐，散帙獲微吉。花影四壁畫，心光萬古暾。翻憐杯落手，釀夢探天根。

詠小松
階庭三尺小松樹，待長龍鱗歲月閒。霰雪紛紛冰齒齒，一尊對汝氣如山。
杜陵移植草堂中，配汝茫茫笑略同。莫爲旁枝發桃李，仰天倔强拒春風。

開歲二日地震後晨起樓望
夢醒屋壁響轟豗，牀替浮槎駭浪摧。方鬱杞憂天折柱，竟危禹域地擎雷。橫樓旋改風雲色，啼郭微傳鵝鸛哀。儒學紛紜勞志怪，祇依鐘籟領深杯。

寄仁先戲問彙刊同人西湖紀游詩
搖影湖山五六公，一時得句顯鴻濛。盪摩靈境須眉古，灌溉禪機肺腑同。以補畫圖呼主客，敢災黎棗亦英雄。搜尋老味旌筇杖，好事天曾役病翁。（病山有《天目紀游詩》刊本。）

散步溪園
日長無客款柴門，沾屧輕泥步北園。錯落菜畦橫小水，沈浮雪氣入晴痕。片雲欲暖吟人屋，遠樹知成歸鳥村。脈脈閒愁作閒味，回頭簫鼓沸城根。

獨游後湖啜茗閣上
歲首雪罅晴須臾，游目誓造荒寒區。臆決後湖阻裙屐，奔拂獰柳鴉聲麤。穿郭小車歇隄岸，虛舟仰卧不可呼。但見狹流界數道，乾死荇藻頳泥汙。側尋壖腳踏沮洳，或俯而僂昂而趨。水氣寫我作孤鷺，瘦影明滅浮叢蘆。野橋脫板挂壤木，試履戰骭奚僮扶。瞻祠守者導登閣，進茗廊廡拈微鬚。（陶公祠後易爲六君子祠。）無賴風光果誰主，空向厲鬼相揶揄。淩波塵襪久寂寞，竦巒帶堞留畫圖。層層翠竹起幽籟，殘陽慘澹棲桑株。獨立放歌破蒼莽，不問荷香圍酒壺。

病山自滬居寫寄除夕詩句題其後
盲風合海雪光沈，斷巷深燈耿獨吟，想得閉門除夜盞，聞雞滴入報恩心。
流離老骨問餔糟，賣藥餘哀赴秃毫。下道齊桓忘羿浞，（詩中有稱羿浞事。）史遷未解屈平騷。

人日過倉園觀仇徠之同年新營初堂
勝日風溫梅藟殷，照園新竹對閒閒。曾圍尊俎聞歌處，更起樓臺插水灣。抱柱小魚初可釣，覓巢舊燕誤飛還。主人談舌疏名理，浸影茶甌一角山。

寄題曹東寅南園圖（南園在寶應，爲曹移家躬耕之所。）
曹翁寄我南園圖，出映茅屋故人面。歷沿勝蹟脫窠臼，自狀風物徵題徧。當時大盜據九鼎，怙恃凶威橫宇縣。巧煽力取附爪牙，衣冠匍匐媚受禪。欲列穢史載歌詠，憑几眥裂舉腕戰。倐忽南戈起掃除，莽卓坐隕改謠諺。翁之哀樂幾過我，癡懷敢冀齊一變。嗟翁早計顚覆餘，食力沒世全微軀。射陽淤壤利墾播，大男負耒爲先驅。聽雨有弟挈俱往，兼闢小圃躬芟鋤。蕭然東南一臞儒，狎玩千劫雄眉須。瞻由過邁聚戶闥，祇今看作耕田夫。世難猶教怒生癭，嬴項蹶興博酸哽。匡牀知汝仍掉頭，灌花好護蘇耽井。況鄰二老託箕潁，（謂馮蒿叟、劉笏卿。）歲時寫句佐煮餅。環溪縱櫂莫問渠，（朱處士爾遠環溪、喬侍讀萊縱櫂園，皆爲今南園所有地址。）終古認此桃源影。

爲高穎生題環翠樓
自世之亂突蛇豕，士夫輟業棄故紙。但捫枵腹剿異說，墳籍不待秦火燬。壓海猶懸環翠樓，置藏萬卷緜歷祀。一老握槧四十載，辛勤遺編攷全史。諸孫氣合聳高侯，倦仕未敢忘根柢。復新構架妥几榻，用牖來葉踵前美。蓋村一片讀書聲，和以松聲鳥聲喜。寥寥風味指故家，半角烏山夢魂裏。

出太平門視次申墓歸途望孝陵
賽年鼓動心生哀，野祭攜具榼與罍。出穿廢壘指壞郭，雪泥涸路吹黃埃。稍見蓬門立婦孺，亦有樵牧行歌回。驅車大隄爲之下，湖如長蛇山如馬。俯尋田陌濯㵎溝，依然鳴蟲絕四野。撫汝抔土枯苔髮，客瘞尺碑記歲月。血染蜀道猶兵戈，莫向夢中說歸骨。去壓高雲縱復橫，孝陵左顧籠荆榛。驢背古來龍虎氣，蕭蕭颺作髠枝晴。死生興亡無可語，喚人空落乳鴉聲。

立春日口占
土脈微扶春氣醒，騐占鷇卵峙亭亭。迎年博得兒童笑，那解生愁柳漸青。（交立春某刻，以雞卵立土中不仆。）
晴輝初射鏡匳銅，屏曲盆梅作意紅。屋角又成羣鵲世，查查看起鬬東風。

高麗金宗亮（起漢）過訪求詩因贈
博衣儒冠來叩門，進揖據坐顏貌溫。瘦骨微髯習雅言，自云失國風波民。久覊中土逃苙豚，西北歷騁東南奔。朅來一探苧蘿村，還拜湖上岳王墳。下車復眺謝公墩，江南文獻足討論。耆舊捧手尊所聞，丐導異客掀騷魂。茗酌澹澹簷日暄，徐挹襟素雙眉顰。嗟我亦如蝨處褌，何當鵠舉方圓分。對子祇成胸獨捫，大地能自立者存。故事忍問齒與脣，誰戒鰕䱇長鯨吞。萬刼同歸娛朝昏，子且狂走脫其羣，贈子別句兼淚痕。

上元夕又雪
看看燈挂樹，壯雪又成圍。射影階除亂，生煙梅桂肥。獨斟浮氣象，娛老有歔欷。不絕傳街鼓，驚烏何處飛。

胡琴初寄示除日述懷四首次韻酬之
溪廬醜對瘦梅枝，玩世聽評嫫母媸。閒撥鑪灰吟捉鼻，起看山雪曙浮眉。是鄉真入無何有，大事從來不可爲。海客哀傳除日詠，精魂照酒已回移。
沈響雲空瘡雁單，雪痕圍誦滿辛酸。江邊桑茂山河改，夢底松高寢殿寒。羣盜橫行終自隕，中興作頌待誰刊。茫茫胥溺稽天浸，迸淚何時后土乾。
黃農既沒桓文隔，萬影猙獰雜蜃樓。那問桑蠶安婦子，祇餘蟻穴化王侯。低徊功德三千牘，痛哭燕雲十六州。人物渺然羞湛輩，腐儒袖手看橫流。
青溪一道接籬明，打槳城灣憶友生。應笑當歌忘老醜，猶從舊史說功名。瘡痍移浴煙霞氣，歌詠紛垂治亂情。閱盡蟲沙吾亦厭，尋春私戀杖藜輕。

攜家游孝陵
小車銜尾脫重城，人影蕭蕭石像迎。緣坂枯菅殘宿燒，葢山羣翼帶微晴。甓寒隧宇孤光吐，徑隱樵蘇萬象橫。樹底茶甌閱興廢，寄生枝又鵲巢成。

弢庵師傅七十生日
名德從來萬口傳，今逢賜杖上尊前。回天孤抱侵宵漏，啓聖殷憂壓講筵。身繫苞桑神所勞，夢親聽水道彌堅。詩心自續無窮世，紀盛看摹石鼓篇。

花朝後二日花近樓社集
尋梅游侶興未衰，車箱挾我海浦馳。併日爭據乙公榻，燒燈鬬句忘飢疲。花近主人續治具，强遮作社娛佳期。午晴廊廡列裙屐，氈几犀軸驚紛披。仇圖文跋並精妙，禹卿筆勢餘妍姿。肅對畫像新建伯，野服蕭散頤頰羸。勳名葢世類老衲，渾渾淵抱探孔姬。眼前賤值偶獲此，光怪震發纏蟠螭。俄頃裁箋吮毫翰，各卷談舌撚吟髭。依然制科榜甲乙，朱衣黠額都成癡。蒿叟後至染斜照，摭拾惡耗供嗟咨。有國久等戲蹴鞠，提擲跳踉看羣兒。擺落萬態擁酒坐，深杯百罰牆烏窺。衰慵一聚荷天眷，呵噓元氣猶淋漓。明朝拂塵卧溪屋，孤呻吐壁和者誰。

汪伯軒所藏翁師傅手札題其後
坐更人代萬靈馳，江介遣風隔夢絲。恨未入山尋故相，築無等院看摹碑。
眼明零墨錯成行，怒馬縱橫老鶴翔。一點禪心藏國史，欲移北斗接光芒。

浴佛日雨中發南昌抵崝廬上塚三首
臨江雨濛濛，犯渡私帆幅。洲轉齧岸欹，蒼靄漲原陸。新泥膩深軌，影積道邊木。吐秧畫罫畦，娛聽叱黃犢。陣鴉切歸心，迎訴啼觜曲。宿昔所暱山，瘗之雲嵐腹。想像服氣臞，手披靈文讀。拾夢老卻人，魂曙村塢熟。華表隔炊煙，社櫟已插目。捷徑迷羊腸，指投圍蛙屋。
弛裝躡虛樓，拂我蛛網榻。叢篁涼壓屋，疊與峯影雜。一燭光兀兀，悲懷對開闔。阿爺所憑几，把卷想傳榼。阿爺所窺窗，獨樹猶如塔。廿年歌哭地，留供蟁虻噆。宵深雷雨翻，谷音萬馬踏。惝恍走精魔，撼牀圍老衲。沈夢漲海底，呼吸波濤合。骨甦吐孤呻，落枕晨雞答。
雨餘捧杯漿，四眺墳上山。莽莽雲氣出，低摧孤鳥還。薦春踰節候，雜花存未刪。草土揚微馨，新陰夏木環。歲時孰遺火，萬松髠二三。摩挲舊燒痕，活待煙露涵。流人阻遮護，灑涕一瞥間。有物影寤寐，殘骼屯瀛寰。國度蕩無紀，層累窺神奸。脫死伍樵牧，靈其掖羸孱。

題合肥張勇烈公（樹珊）遺像
飛騰身手凜凜誰，成仁取義之男兒。智名勇功博一死，至今爭仰天人姿。電擲萬流事翻覆，百戰河山猶在目。文武衣冠掃地盡，賤儒鬻作機上肉，健者思公涕盈掬。

李道士爲其門人胡翔東作御柳圖乞題
青青猶自傍宮牆，蟠據根株歲月長。一夜東風怯無力，迴看搖影不成行。
綽約靈仙捧土栽，繞溝鸝鵲莫驚猜。對垂萬淚移滋灌，飄絮爲君覆酒杯。

挽沈友卿
經世高文照海濱，生還白下偶爲鄰。能同茗酌參初祖，更辱詩篇問戮民。幽夢猶騰光怪氣，罪言忍負孑遺身。廢園顧影悲秋地，叢桂淹留失此人。

八月二十一日攜兒子寅恪登恪孫封懷買舟游燕子磯遂尋十二洞歷其半至三台洞而還
閉置不樂摩華顚，雜影江滸晴呼船。從游年少蹲篷底，貪看拍岸驚濤旋。千峰散翠日氣午，鼓角十里高風傳。迎人伏燕勢欲起，走循爪距登其巔。覆碑一亭卧兵子，荒荒草木山依然。往歲支筇伴國老，（甲辰夏，從張文襄游此，囘首十四年矣。）霜髯領客疑飛仙。控摶雲物俯形便，憂樂滿抱垂雄篇。偷閒逆卜以躬殉，滄桑戀此晷刻延。重來墮淚誦公句，恍臨魂魄聽幽蟬。降投佛剎飽炊黍，作計選勝窺洞天。屐齒未到負夙願，踴躍取徑啼烏連。塊然巖壁列萬丈，錯落嵌寶誰搥穿。所歷諸洞並邃窈，如仰雪屋成方圓。稍嫌香火烘木偶，遮接構架擎修椽。有穴冥通鐵甕郭，遏絕禁閉尋無緣。（二台洞一穴通丹徒，以游者類入而不返，同治初置石塞穴口。）最號瓌麗三台洞，廣幕刻畫衆妙懸。九龍垂胡蜿蜒出，獅猊文豹相屬聯。下浸巨池澄靈泉，觀心宛止鯢桓淵。旁扶欄楯踐梯級，又由蜂孔闢大千。覆盂之形豁雙牖，剗石作槅橫一鬈。層累而上益眩瞀，欲老茲洞迷歸年。澹浮巖氣鏡霄漢，眼瑩二水洲鋪氊。寄巢虛空落咳唾，電謝人代盟枯禪。揖讓征誅定何物，野鴨飛處皆腥羶。含哀倐忽墜淨地，瑣屑摹記今難全。仍健腰腳踏碎礫，掉首醜石酣牛眠。歸帆溼秋拂蘆葦，霏紅西照銜山妍。暝邀燈火市聲動，笑能興盡肝腸牽。

紫霞洞
流聞紫霞洞，深匿孝陵側。微晴弄閒襟，城闉策蹇出。龍虎氣沈沈，石犀護榛棘。馳道折荒徑，野水初吐舌。雜葩搖白紅，上衣蟲聲織。犖确觀巖扃，光寫蒼靄溢。疊磴碎煙痕，秋樹穿蒙密。洞底投甕盎，鍊魄足容膝。大璞絕雕鏤，薄費五丁力。道人鬚拂座，述亂記月日。據巔撼危堞，萬彈雷霆疾。士卒就爨汲，福地一敵國。影事攪吟懷，滿院寒陽色。去尋墳墓語，魂挫驢腳失。

九月二十四日抵杭州南湖恪士宅過仁先兄弟坐中遇漢川謝石欽
徂歲美遨游，興展吟未歇。重尋符月日，依然忘機客。環廬斥廢墟，梅竹稍次列。蔽亭紅葉翻，明籬菰蘆雪。澹泊得素抱，示疾謝天伐。鄰牆好兄弟，故侶賞晨夕。數子湖上山，層層並秀發。猶夢迴戈地，凝涕卷談舌。至道糕虧成，孝弟養奇骨。笑指歲寒柯，作杖探靈窟。

葛嶺憩初陽臺
拽奇遍湖山，葛嶺漏不數。挾輩穿桑林，棲烏亦同舉。石徑吹秋香，人影溼微雨。向背列精廬，木杪浮島嶼。攀登獲壯觀，下唾十萬戶。遙岫圍長蛇，湖江互吞吐。飛揚鐃吹聲，葉底城郭古。曖曖初陽臺，仙人在何許。丹井汚將竭，衆生誰活汝。一瞬小朝庭，草根蟋蟀語。

自靈隱登韜光
羣託靈光中，水石敢逃世。古木敷長陰，廣殿百靈衛。尊者孰非我，豎指同初地。鐘音盪如絲，生天戀微曳。側峰霄漢表，梯級懸寒吹。修篁夾蔽之，幽幽積魑魅。徑轉碧蘚枯，壑峙白煙衣。荒亭挽梅色，娛坐西來意。微陽澹江湖，風闊雁成字。孤襟合混茫，醒客起梵唄。

同石欽仁先絜先恪士尋富春山水宿桐廬逆旅明日易小舸上泝七里瀧登釣臺復還抵桐廬宿爲賦紀三首
初閒湖上蹤，竟媚江干景。薄江千萬峰，靈奇出人境。掩暈翔煙籠，染黛纖茸整。歷歷開畫圖，霏霏散綺錦。紅樹銜青波，縹緲蓬萊影。手攬狎篷背，摩盪天機永。百里造仙都，館夜吟魂警。恍立漸西翁，（袁忠節昶，桐廬人。）揖客相與飲。嬗代爲鬼雄，忍對怒生癭。照窗桐君山，微冷壓衾枕。
移舠翼長風，曉翠浮銜杯。買鯿具一飯，雋味翹鱠材。坐接秀嶺重，澄江縈且迴。聳霄螺旋門，（山名。）眩轉沿曲隈。山腹映微點，屢瞥煩驚猜。釣臺列東西，造化故安排。窮磴躋遺基，但咽天風來。傳壑啼畫眉，晴漪鷗鳥開。嚴公寫所樂，謝生聲其哀。變滅區中事，悠悠負我懷。趺石平如案，題字殘莓苔。懸影萬象旁，冥會以徘徊。
投筇下絕壁，酸脛憩祠屋。殘陽有歸舟，延頸戀幽躅。暝靄破星芒，巖巒逾簇簇。中流遮神飆，肌膚寒起粟。釜漏不可炊，戰齒且瞑目。二子橐駞坐，（謂石欽、仁先。）哦句出飢腹。吾曹天所遺，淚許波濤續。依稀慟哭記，騎魚水仙讀。就託燈火樓，呼觴問糜粥。卧數汗漫游，江白夢猶綠。

滬上偕仁先晚入哈同園
袖歸猶冷釣臺風，散作燒燈海氣紅。閒過園林寄餘興，銷磨殘照兩人同。
意行又在落鴉邊，湧現池臺一洞天。綠樹成圍紅樹獨，小風坐石世無傳。

石欽有詠紅葉之句乙庵琴初仁先咸依韻和之余亦繼作
眼倒千旛旗，幾濺龍戰血。葳蕤象緯下，不隨日影滅。海冷紅霜飛，神光無斷絕。片片飄佛座，寫經同貝葉。

距靈隱二里許有隙地高竹環列濃翠成幄光景勝絕裙屐所不至獨仁先步循側徑偶得之游韜光還途復導余抵其處徘徊不能去追憶前賞補述茲篇
落影冷泉亭，幽尋黃葉徑。谽谺崖谷問，風微煙霞定。去人復幾許，奧區初入勝。鑿空獲竹塢，交加衆綠凝。陰陰肅帷幕，杳杳隔鐘磬。蚨坐過鳥窺，籟合魂能聽。盪愁波碧海，寒照肝腑醒。天私把臂人，超世息壤賸。

酬琴初滬居見寄用其韻
十日雲巖入指揮，還迎海色撼幽扉。方殷世難人猶在，自養天倪道已肥。屋底呻吟孤月下，夢中風雨萬靈歸。從來醉語成奇策，莫舉靁樽悟昨非。

病山南歸旋失其子過滬相對黯然無語既還敝廬念吾友生趣盡矣欲招爲莫愁湖之游收悲歡忻聊寄此詩
尋常寄興觸虛舟，過子何期對楚囚。於國於家成棄物，爲人爲鬼一吟樓。傳薪願緩須臾死，把袂猶堪汗漫游。我反稱天韓愈說，玄夫得及莫愁不。

李道士視曾農髯疾於金陵醫院過宿夜談戲成二絕
裹飯居然問子輿，拘拘造物那關渠。下車偷指黃冠笑，曾戀圍城寫篆書。
狐鼠奔逃野兕狂，當年死拒亦堂堂。憶擎木印刀光下，（布政使銀印失去，以木印代之。）猶映寒燈涕數行。

倉園歌席時游富春初還
園亭置酒菊枝閒，箕踞聽歌妬小蠻。煙髻雲鬟初月裏，老夫又看富春山。

陳善餘過話
頭顱影壁察霜髭，結習書淫不可醫。休校纖兒南北史，一燈留照許渾詩。（君依宋本校刊《許丁卯集》。）

召北客彈箏者作數弄聚家人聽之
踏歌仕女散江城，移夢承平寫此聲。忽仰滿空風雨亂，過師枕席不分明。

別嫁朱氏從女還里
孀啼千里隱垂楊，形影依依更斷腸。棄汝江舟飛曉角，斷行零雁與南翔。

顧端文公闈卷遺蹟
前明縱奄豎，毒禍踰漢季。改圮天維傾，苟延復何冀。涇陽挺厄運，闡道殉夙志。學說衍孟軻，小心獨樹義。流風盪烈焰，殲黨加以罪。國亡才不亡，重賴扶氣類。遺卷想生平，悠悠千聖寄。今存人道誰，但解仇制藝。

明季遺老辛克羽遺像
疊山卻聘書，頗挂士夫口。先生師涇陽，不屈與之偶。知恥亦尋常，世儒干老醜。乃
悟畫中人，抱道固已久。

顧曉亭刑部家傳題其後
地方自治非新說，古有師儒道得民。家傳分明關國故，笑啼當日繫斯人。

過翟孚侯
坊巷仍留山澤臞，下簾賣卜得錢無。腹中有語吾能解，戰骨都藏太極圖。

寓興
傍地雄雌醉眼邊，四遮獵騎草黏天。如今別立東西帝，寄語圍城魯仲連。

胡宗武翰林示倉園水榭酒集之作和酬兼寄琴初滬上
去來江海首飛蓬，閒及溪臺坐晚風。分浴微寒潮欲上，與懸孤恨月生東。衣冠去國餘今夕，歌吹留人有寸功。轉徙瞻由相望地，夢兄應記酒顏紅。

別湘人劉叟
江南孤客鬢如霜，攬結裘裳憶故鄉。南望陣雲低復起，更無啼雁向瀟湘。

晚眺
尋山竹杖擲埃塵，依舊鍾山作主賓。可憐橋畔波如鏡，不照佳人照偉人。（復成橋上時有軍隊習操。）

夜坐
夜城笳角一絲魂，纖月窺窗葉打門。古事今情吞咽盡，欲劙肝膈補霜痕。

晚步溪岸
照面門前水，歸逢減漲痕。波寒魚自定，風滿鵲來喧。束影新泥徑，邀晴老瓦盆。微傳籬落語，拾梠飼雞孫。
杖外復成橋，煙痕斷未消。闌干爲枕處，車馬去蕭蕭。枯柳親朋影，哀絃子午潮。招魂迷故步，山鬼入孤謠。

長至
當年墳上影，照酒萬峰前。老骨連霜霰，殘魂壓屋椽。鷹鸇依郭出，螻螘上枝全。日腳移人世，拈髭自仰天。

步月
秃樹垂垂立，荒陂漠漠投。增寒疏磬到，生暈數峰浮。鼠齧牆根石，烏殘溪上舟。低吟微月裏，成就一宵愁。

十一月二十一日午至申酉之間有三日並出光芒四垂熱亦加酷時方攜家人行園一傭立岸步徘徊瞻眺避去不告致未仰視失此奇景口占紀之
九日曾傳落羿弓，忽成鼎足霸蒼穹。癡兒那問黃天事，去賀牆頭炙背翁。

豁蒙樓晴望
倚閣晴開落木村，千山骨立萬鴉翻。壤磚井口生寒吹，短草城頭蓋燒痕。終古劫灰如未掃，孤游心事與誰論。冰湖一角嵌洲渚，換對須眉日又昏。

高等師範學校訪柳翼謀王伯沆不遇獨徘徊六朝松下蓋亂後不視此松七年矣
依山廣厦步寒晴，訪舊餘飛鵲笑聲。重撫孤松人世改，不成龍去亦偷生。

過中正街舊居
交蔭雙槐尚表閭，乳鴉聲底響奔車。十年池上低吟處，應出先朝尺半魚。

冒鶴亭解甌海榷使入都過金陵詒以表章其地先哲諸撰著碑刻賦此贈別
抱關錄錄更何求，不狎魚龍狎海鷗。乞食情懷天所鑒，揚芬世業夢相謀。英靈羅列成賓主，文字流傳孰輩儔。遺燼江城逢又別，看橫孤雁點神州。

望雪
入冬晴色弄奇寒，溪水成冰井水乾。回暖翻期三寸雪，微傳天笑倚闌干。

和宗武金陵歲暮次其韻
風光乘傳雜齊髠，阿閣重重劍底魂。猶羡敝裘尸合從，祇邀鄰笛送朝昏。污塵鬢髮殘陽亂，吐句肝腸寸恨溫。爲客江南今更賤，霜痕萬里隔修門。

許苓西乞題文待詔畫卷
傳陰老樹擁琅玕，亭子長留賦考槃。借問何方娛獨坐，無天無日不知寒。

顧亞蘧自都至飲淮舫
九死重逢一吷餘，魂依瘡雁散天墟。陰符匿腹無人識，低誦舟窗就煮魚。

濟寧李一山乞題唐拓武梁祠畫像
莽莽數千載，古物日摧剝。金石失堅牢，絹紙况脆薄。傳有武梁畫，荆川蓄唐拓。冠裳雜器飾，洪聶摹朱確。輾轉歸秋盦，馨冷蓬萊閣。獲石紫雲山，運開神靈躍。嫁女任城李，匳具喧麟角。授受成掌故，因緣進冥漠。厥後迷所主，魂警賈胡攫。一山振奇人，歌吟伏海若。述德寶舊物，奔命以求索。把袂翔國門，端倪扃捫鑰。怵惕抱古胸，躑躅循牆腳。破寐得楚弓，喜溢涕欲落。惜脫灰燼餘，殘本披約略。猶保四哲圖，天意終有託。（舊圖十四像，今存十一，而曾、閔、萊、蘭四孝之像猶存。）新說改家族，人紀慘飄藿。教孝弭作亂，度世不死藥。血氣同尊親，自聖懸先覺。期藏金字塔，大塊一私橐。五州震仰之，光芒魑魅卻。道存非非想，罪言償笑諾。

哀劉好愚
老憊息匡牀，親朋亂夢寐。山阻江海迷，飛音又傷逝。好愚偉丈夫，神完骨峻厲。胸中經國謨，抱能靳未試。退勞鄉并役，寸效見嗟異。縮地贊長房，屢竭囊底智。登危游羿彀，况瘁程功歲，擾擾潰成謀，洶洶陷衆喙。預戒製一棺，趨死躬殉易。媿我詩酒污，束手瞠目視。兵起脫破巢，枯枝卯蟬蛻。海市挈歌哭，倒腸收氣類。歸傍鬱孤臺，味永楞伽字。逃禪促爲鬼，孰張烈士志。世難益層疊，南雲雜烽燧。捍患失健者，魂逐涕霑袂。

送竈夕立春得微雨
冬晴百日天霄赤，始仰微雨送竈夕。年光銷擲鼙鼓城，春氣萌動苔蘚石。轆轤寂寂香冉冉，猶沿舊俗禮餞席。神君面帝莫言事，但乞滅蝻雪一尺。

雪中魏季詞過宿敝廬除夕前一日還滬居贈別
一雪尋車轍，三年隔酒巵。飢寒成老味，繼述有餘悲。默誦楞嚴在，孤蹤魍魎知。親炊蛟蜃窟，誰間命如絲。

除夕得周印昆由張家口稅關寄詩和酬四絕
荒城角起燭初燒，斗柄斜簷對一瓢。忽仰帛書傳塞雁，聲聲聽入可憐宵。
一身萬里別三年，想得呵毫雪滿天。細字作行雜嗚咽，惜花故事出燈前。（君居湘，逢戊戌政變，有《惜花詞》。）
我長落拓四立壁，公亦蹉跎反抱關。招隱恐無乾淨土，得錢煩買畫中山。
邊徼沙黃車馱移，指揮雲物照刀錐。遙憐舊俗人扶醉，念亂傷離獨撚髭。

戊午元旦放晴樓望作（一九一八）
草根微雪蝕無痕，滿我樓欄血色暾。佳氣浮山依故國，幽憂改歲入孤尊。霄黏鵞雁移眸斷，塵隔豺狼齧骨喧。一事豎儒非錯料，看雲卧石謝公墩。

遣興
舉酒觀棋日又斜，庭梅起嗅兩三花。傳雲疊鼓摧鈴語，飛去城頭銜肉鴉。

奉誦更生滬園守歲達元旦之作走筆和酬
一亭望作海三山，採不死藥於其間。運會遷流自喧寂，神仙游戲已飛還。補天袖滿媧皇石，媚影花供菩薩鬉。下照卿雲呈綠字，欲騎老鳳接童顏。

盆玩水仙
吐雨吞晴雁背天，春陰輕織畫廊前。斷腸魂匿涪翁案，隔弟山礬更自憐。
罏火微微不上眉，冷馨孤發睡魔知。客喧氊位瞠無對，笑指神人凝雪肌。

西華門郊步
城闕生溫吹，盤旋叢薄間。風銜簫鼓落，晴帶鳥烏閒。選坐前朝石，飛光壓馱山。有湫如破鏡，曾寫舊容顏。

更生於去歲六十生日滬上游舊置酒爲壽因繪九老圖索補題一詩
新蜂照酒鵲呼廬，洛社圖成聽雨初。十九年歸公老矣，三千界壞佛何如。歷從絕島求靈藥，獨獲微言證寶書。回唾蓬萊清淺處，盧敖把臂在空虛。

上巳後二日攜家至鍾山天保城下觀農會造林場憩茅亭賦紀十六韻
春坼厲疫隨，市廛動歌哭。令甲懲襲染，斷渡限征軸。況飛戰伐塵，壓境戲騎逐。十口避無所，祓除仰穹屋。怵惕皮爲災，悲笳憾老秃。風光銷沴氣，萬象初在目。熙熙誇婦子，及喚養茸鹿。並驅脫城闉，湖瑩山攢簇。夾道桃餘花，晴翻錦繡谷。步尋合石色，梯棧絕樵牧。程功效橐駝，矮松秀巖腹。當年虎負嵎，困鬥踐血肉。俯閱幾興亡，有碑忍卒讀。懸影聚茅亭，噓雲溼野服。惝恍萬啼侵，慘澹百靈蓄。安得手長鑱，牽攀斸黃獨。

過徐中山王墓
游車滿濺殘陽色，下踏廣場掃榛棘。穹碑剝蝕粗可讀，開國功名知第一。絃管兵戈五百年，虎踞江山尸盜賊。欲呼魂魄起鞭箠，宵騎石馬收八極，荒荒祇對孤雲泣。

哀鄭叔問舍人
抱蜀人呼老畫師，稽天大浸更安之。偶喧都市韓康藥，上接風騷賀鑄詞。通德卜居增掌故，南華玩世託支離。蓋棺殉以窮愁味，忍向吳門表五噫。（君築室姑蘇通德里，故有第五句。）

宗武見過時方執役通志局
避疫歸來花片飛，鬢邊海色散微微。覓巢舊燕同留影，照坐游蜂欲上衣。低抑吟懷藏浩劫，栖遲柱下數長饑。吾儕巵酒臨天帝，莫憶孤城萬騎圍。

瞿止庵相國挽詩
江海青茫茫，染夢別公地。憑几督授稾，寫印爲校字。顏汗覆瓿作，敢取溷寤寐。留我耳中語，嗚呼遂隔世。公早擢侍從，藉甚廊廟器，乘軺歷方州，具瞻風教寄。楨榦收俊髦，筐篚絕輿隸。召侮弄國柄，蕭牆憂匪細。兩宮果蒙塵，奔命干戈際。諸葛性謹慎，密勿綜大計。搘拄返蹕初，再覩乾坤霽。澹泊平津宏，調護鄴侯泌。盡瘁帷幄間，恩寵償狼狽。聽履巧射影，初服依松桂。卧起超覽樓，（公退居長沙，有樓曰「超覽」。）湘流盪吟思。運極劇秦坑，懸喘窮海裔。賤子亦流人，故懽拾遺墜。談舌喟不辰，引咎每含涕。苟活接汐社，老秃挈曹輩。銷磨壘塊胸，壯公富新製。蝸角一餉樂，聚散已殊勢。酣歌斷風雨，溫馨蝕蘭蕙。矧交豺獸跡，出浸靡寧歲。撼痾釣游鄉，波道血泥漬。村郭斥爲墟，爾倀導吞噬。陸沈終自决，天誘欲誰冀。一瞑掬萬恨，慘澹訴先帝。虛空真靈翔，披髮當下視。有身憐後死，賢達日相棄。冷月漏蜃樓，求索魂九逝。

攜家尋靈谷石徑格車不得進步行里許遂憩觀音寺瞻方石屏而還
戀續靈谷游，晴雲一翹首。婦孺躍相隨，車塵蔽前後。郭外衆岫出，青蒼氣已厚。斜趨犖确途，筋骨憾陷臼。羣呻扶掖下，野步迎荑柳。霑寫嵐光新，旁妬跨驢叟。親鬢蘭若存，入憩蒲牢吼。佛堂課村童，論語喧在口。表立方石屏，瑩膩敵瓊玖。橫徑二丈强，何年五丁剖。俗書題賜履，（石額題水晶石屏四字，章署熊賜履。）疑污好事手。留刊中興頌，瑰異追岣嶁。慰情返亦佳，影雜魑魅走。笑如風引船，神山望中有。

次韻答宗武枉過見詒
萬花無命更飄茵，祇博啼鵑血染春。中酒已迷摩足地，寫詩來對斷腸人。天南兵動鉏犂廢，溪上風香草木新。漫笑我門誰肯屈，（東坡有「君視我門誰肯屈」之句。）比君清磬落筵頻。

次韻宗武寓園即興
一片晴樓過雁天，長成宮柳欲吹棉。飄歌尊隔盈盈水，引睡爐分細細煙。老去倍懷犀角弟，因緣各了岳頭禪。亂愁莫逐城笳起，淚盡荒陵換樹鵑。

瘦唐屬題所藏謝文節公小像
挂冠留句决安危，一往江湖萬淚絲。今更照天羞面目，夢中折柳謝公祠。
奇骨疏髯故絕倫，史遷同寫餓夫真。心香曳作雲雷氣，起世應添賣卜人。

壽梁衆異母七十
出世通人接老成，鏡懸母範九流傾。大家誡換澆漓俗，林下風安寤寐情。駕海穹魚爲記取，借枝雛鳳護飛鳴。天倪自寫書聲屋，戀濁紗幃太乙精。

梁節庵師傅六十生日
往躋知非年，獻頌代招隱。迷離更十霜，長髯欲白盡。禹甸陷污池，八儒飄爲梗。天遺狂疑士，於世作贅癭。望桑淚成河，種松痗成嶺。吐腹干莫鋩，決盪萬魔境。依光北辰下，憑几順而整。說書聲動天，深念餘耿耿。綺角一旦奭，千春羽翼影。定命歲寒堂，初暾媚煑餅。

虞山紀勝三篇康更生王病山胡琴初陳仁先黃同武同游
破山寺
虞山蜿蜒如卧蛇，膚體青熒草樹盛。升降英靈秀南紀，控湖拱海專其勝。迎旭竹箯緣陂陀，好鳥揚音已滿聽。常建句中破山寺，結搆果然幽且夐。劈巖分流幻蹟存，不改禪房通曲徑。有栝二株桂株一，各越千歲各瘦硬。復繁古木陰廣殿，柯葉交加晝疑暝。游侶蹴踏五洲歸，（謂更生。）入座氣與諸天定。舊識老衲惜死去，（住持月霞上人，善講經，嚴戒律，今世之高僧也。）未及說法演大乘。當年故相作逐臣，扶杖屢至親鐘磬。收拾家國一團蒲，非懺非悟佛燈映。祇餘題榜照煙嵐，鷹鵠迴翔蛟虯橫。從來刼運銷靈窟，緜緜神理初念印。更逐黃蜂尋道場，樵路藥香無究竟。
藏海寺覽尚湖拂水厓劍門諸勝
躋高面平湖，泱漭魚龍水。遠艇鷗點移，帆影殘霞裏。湖壖界畦田，麥苗烘蓼蕊。畫史量邊幅，丹青浮一紙。寺臨拂水厓，長雷躍甕底。風倒瀑爭飛，四射萬流矢。其旁劍門雄，鋒鍔石齒齒。漫垂趾二分，涎肉亦虎兕。何年大力者，蜀棧負趨此。入堂爐香靜，收視味法喜。有僧參寥徒，雅詠壓案几。聊狀詼詭觀，過與鳥翼比。
逍遙游山館啜茗
小廊吐巖腹，重重裹蒼翠。城堞浮湖光，市屋沈山氣。擎椀霄漢間，茗馨得微醉。醉
歸不用筇，魂魄生羽翅。

次韻答宗武見寄
火雲燒夢晝炎炎，乾死螢留隔燕簾。爲憶臨流待雙槳，何如揮汗寫華嚴。吟堂瞰醉山生眼，潮郭飛涼雨照髯。最許初臺能佚我，（初臺在復成橋畔倉園內。）夜漁波底網新蟾。

挽王完巢翁
使君爲政匹難兄，當世爭歸長者名。每以善心馴怒虎，獨餘隱痛縱長鯨。運移一息維忠孝，道在羣流暖性情。吟席酒塌懸古貌，懷賢惟有涕縱橫。

壽蒯母李夫人五十
故人匡世九流學，海國歸來息道山。門户孰持孤孰撫，煢煢懿匹荷諸艱。躬完苦行賓婚勞，手授遺書子弟嫺。待長梧桐添鳳影，斟醪歲月爲開顏。

病中作
腐腸暴下薄秋期，內食陰陽鬼瞰之。雲片常籠延息榻，蟬聲漸落挂魂枝。如癡萬態紛相改，敢死孤衷祇自知。久斷囂埃沈戰耗，卧呻賸寄太平時。

立秋夕卧病見初月
朝聽禽聲夜聽蟲，簾波開闔葉廊風。秋星待釣如鉤月，一髮涼痕病枕同。

方兒省疾別入都
終昂羸骨鑑蒼穹，夢抱鍾山一秃翁。去接阿兄阿弟語，扶衰盂粥有新功。

向夕病卧聞鐘聲
幽幽丈室炷香清，示疾餘光道不成。默誦楞嚴今悟否，浮魂滯魄散鐘聲。

曉雨打窗病夫煩解而成詠
夢醒飛雨已翻空，鴉影雞聲聚帳中。一味北窗初領略，病夫得句付秋風。

病榻逢七夕
雨底生秋樓觀涼，挫鍼燈火藥爐旁。雙仙照笑銀河水，乞引微潮浣此腸。

答人問病狀
作魔藏腹安靈液，脫死形骸隔飽餐。合眼牀敷江海倒，如絲魂氣月中寒。

病初起
彌月孤呻蠅蚋間，祇今宴坐視生還。捲簾屋角鳩呼婦，爲我雲成數疊山。

候恪士不至聞亦卧疾海上占此訊之
傳札迎江造敝廬，依稀同病海吹裾。人生借卧十日雨，神馬應能悟子輿。

病起後始飯食
鳴釜飢腸絕甑塵，癡兒能病又能貧。秋堂一對家風飯，還笑功成辟穀人。

中秋夕看月
冷風改炎景，卉木凋繁枝。當夕流素月，燦燦盈階墀。覊烏護故巢，鳴蟲揚其悲。病骸損氣力，穿牖披餘輝。湯餅應節候，復陳瓜果爲。起死保婦子，安問止泊期。皓首遘頽運，顧影戀須臾。歲時久止酒，自媚揮一巵。微醺循欄干，蒼然南斗垂。

病山同年和病中原作韻見示時值中秋於月下誦之復次韻卻寄
涼宵大月溪山上，祇隔佳人共賞之。忽度鶴聲收滿袖，遙憐鵲影繞無枝。養疴壞榻鬼神下，送老殘編燈火知。攜酒煩招仙蜨至，（君初秋游西湖，遇太常仙蜨，與漚尹、仁先各賦小詞紀之。）已忘魏晉是何時。

武昌陳翁六十偕老詩
樓觀連崢嶸，盤石爲之基。茯苓化琥珀，託蔭蒼松姿。開先念艱難，人道每如茲。陳侯倜儻士，名績世所推。起爲父母壽，縷列危苦辭。稱父炳南翁，純德挽澆漓。十二承家乏，不給於饘糜。出戶網巨鯉，得錢供祖慈。十三去學賈，禦冬短後衣。指爪裂見血，裹創趨程期。十八斥餘羡，占肆甘守雌。雜作逐什一，旁誦書與詩。未幾遘兵火，轉徙支其危。及兒競就塾，歸督逾嚴師。長者維陳侯，天馬故不覊，升秀舉孝廉，快同摘頷髭。又稱母氏賢，食貧始于歸。鹿車分劬瘁，蒸寢禮無違。就月繼編織，拾梠救餒飢。當年攖沈疴，齒噤魂氣離。惝恍來好婦，裳帔紅葳蕤。援筆使書紙，主方喻求醫。少蘇視掌握，徑寸一枯枝。嘗藥疾若失，共命神扶持。侯既試壯縣，天南迎路歧。板輿追聯翩，指頌黔婁妻。钁鑠兩老人，報以循聲馳。亂作侯引去，半菽遂厥私。良才應時須，復把江介麾。有弟偕養志，庭宇祥飊吹。耆齡鍊憂患，而心超險夷。誨誡鼎彝重，顏貌珠珞輝。仰侯奮誥謀，家範抉世規。經綸活邦國，道在能嬰兒。淮流何舒舒，鑲阜依崔巍。和歌跽雙斝，南極光芒垂。

宗武退自海上示中秋夕月下新詠
支骨繩牀寂掩關，響秋墜葉鳥呼閒。空懷騷客同醒醉，賸有瘍醫數往還。簾受微香新桂蕊，畫生涼夢舊松顏。憐君倚海擎圓月，吟罷移輝六代山。

鄭齋感逝詩卷題詞
各成名去復追還，紙上如親故舊顏。一事在天應墮淚，暫無福命作殷頑。
閱世都隨蓬藿飛，笑啼終古夢相依。可憐秃管同鄰笛，哀滿關山雁不歸。

起疴始觀俞園
閉置移溫涼，俯啄籠中雀。鄰園桂欲花，强步試腰腳。當門三兩株，藟小孕香薄。牆柳則扶疏，颺絲列帷幕。新竹騰長蛇，出屋孰能縛。陟亭帶原野，煙嵐垂漠漠。溪色青琉璃，山光紫芍藥。夾日萬象翻，精眩營魄躍。北望載鬼車，長驅肆其虐。豺虎連輩羣，何地脫吞嚼。防師遮江岸，悲笳向我落。病夫一腐儒，憑檻還鑄錯。

溪園
晴痕挂籬落，十步望峰巔。浮岸添秋水，橫畦分野煙。葵根眠瘦犬，柳縫響殘蟬。圍飯茅茨底，微風笑語傳。

宗武過話依韻酬見貺
蘭成留命客江關，說劍虛堂不等閒。裙屐故同梁燕散，嘯歌知狎海鷗還。斷笳城郭飛兵氣，雅步星河察酒顏。作計尋秋邀點筆，龍鍾負卻鬢邊山。

次韻宗武感秋
泱漭層霾鬱未開，雕鷹作陣眼中來。早逢爭骨狺狺起，漫許留皮脈脈猜。餌誘金繒尸大賈，夢迷雲雨異陽臺。江南猶在蟬聲裹，殘照低吟萬影哀。

胡翔東避暑牛首山寺還示所得詩因題贈
人海掉頭去，尋僧牛首山。酒腸湔石溜，詩膽出天頑。瞰夢衆壑瘦，懸吟清磬聞。一琴聽猿鶴，不忍負之還。

雨後詠
乍歇溪上雨，新涼迎鬢須。香疎當戶桂，秋落倚牆梧。醜類猶蟠結，虛聲老怪迂。胡牀鼙鼓外，時愛鵲相呼。

登樓晴眺
疲鈍縛雙腳，聽蟬初倚欄。園籬瓜再摘，巖壑磬先寒。秋樹圍矛戟，炊煙沒羽翰。眼穿馳突騎，塵亂夕陽殘。（末指北軍南下驚擾事。）

仁先西湖寄柬云重九前可相訪綴句奉報
不死貪重見，初歸孰與親。荷湖沽醉艇，桂墅飲香人。多難吟能救，孤愁病愈真。吾廬半規月，留映笑啼新。

長晝聞居
久以病爲業，今如失業人。拂廊迎蝶舞，止屋作烏鄰。絲網迷晴葉，鐺甌點細塵。未堪攜杖去，聞角欲成呻。

秋夜
西風涼戶牖，燈火一瓢存。秋滿斗牛夜，吟藏蟋蟀魂。隆污安問道，憂樂已無痕。莫倚槁梧瞑，鐘音斷又喧。

又步溪園
自誇癡作健，踰闥又窺園。眼有陰晴嶺，手捫煙火村。雨餘菘本壯，波上桂香溫。分我濠梁趣，漁舟繫柳根。

誦仁先爲義州李公孫題五嶽樓三字榜詩一篇本事頗異書其後
夢識神仙字，輝輝五嶽樓。公孫增故事，落筆接詩流。誰住虛空界，真思汗漫游。奇情迎幻景，播盪海雲秋。

飲豆漿戲成
安心卻病恐無功，歌詠長連虎過風。輸與豆漿滋氣脈，黃耆煮粥媿坡翁。（東坡有「黃耆煮粥薦春盤」之句。）

聞鳩
林巒瞹曖帶寒晴，出樹鳩來屋角鳴。一片秋霄鷹隼影，莫緣喚婦上高城。

恪士病愈自滬至二首
相見都爲復活人，亭亭皮骨雜埃塵。興來照影青溪上，添一漁竿釣錦鱗。
徐翁竟返海棠巢，重撫篁叢拂柳梢。戀舊棲烏如告語，養生亭有蓋頭茅。

林詒書去都南歸見過二首
燕市塵污淚點衣，縱橫蹄跡萬鷹圍。酒邊唱罷家山破，夾岸旌旗看汝歸。
師友堂堂望兩鄉，（）遊舊多居京師及滬上。）數能來去寵壺觴。悲秋誰救相如渴，裹飯應空海上方。（聞濤園於滬居病甚，君亟趨視。）

觀俞園桂花初開
迎門秋風香，枝枝燦金粟。蜂蝶不知尋，一杖老夫獨。步依蛇蚓徑，晴吹微息觸。別株影婆娑，培以涼萬斛。將夕纖月生，煙痕寫溪屋。淹留欲懷人，蛻世禪味足。

次韻宗武秋夕書懷
江上聽潮非一朝，驚蓬斷角共飄颻。疏林烏鵲銜晴出，荒徑豺狼得食驕。夜氣養燈違對菊，愁絲織句欲題蕉。旄頭未落心俱死，漫有寒虀百甕饒。

攜家再觀俞園桂
秋枯花逾繁，隔日披衣視。飛笑隨婦子，晴空飲其氣。散風亭館浮，流煙櫸竹媚。倚溪帶魚鳥，氤氳同微醉。昔摩樊上株，香傳典午世。哦對謝陶桓，手植今誰貴。

依韻和宗武見貺
老卻江湖落魄身，長橋相望幾由旬。早嗤甕盎懸如癭，終棄楩柟伐作薪。人物眇然談麈隔，山河改後漉巾新。閒宵苦竹聲堆屋，吟雜秋蟲共笑人。

黃生嬾雲松下小影其弟爲求題
松下少年琥珀氣，死年十九演靈異。此生作兄他生弟，前水後水同一味。棗香槐影魂闔開，傳與世人隆孝義。張圖照出摩尼珠，坐悟石根溼蒼翠。（「棗香槐影」句，本其弟所述記，云：「兄嗜棗，余生時棗香滿室。所愛庭前槐，兄歿亦遂枯死，及余生復活。」）

伯沆姑蘇還過話
汎溪酒舫微雨後，重見追尋一回首。石榴子滿桂馨流，秋光不漏支離叟。依稀問道訪王倪，傾耳歸來面目黧。獨隔飛鳴舊儔倡，籠養尸鄉作木雞。

黃峙青同年屬題李文忠致曾文正廿七通手牋冊
中興將相三四公，天啓文忠繼文正。當年勳績迭驅駕，要竭智勇基篤敬。末流人物稍衰歇，運會亦失周宣盛。旋斡乾坤又一時，晚節猶堪誇後勁。事往雄圖復安在，祇博帝右痛梟獍。黃侯破肆拾墨跡，沆瀣兩賢依性命。眼中綽約立人豪，聯貫珠璣白月映。我衰披視涕泗俱，留誘健者起考評。

次韻宗武園居雜興
卧負尋墩一往心，長雲老雁又飛臨。下簾自撥烹茶火，搜篋曾無賣賦金。明滅烽煙穿遠夢，離披花草溼低吟。燈前覊緒誰能理，滿郭西風飄夜碪。

九日對恪士茗飲
溪山寂寂過重九，閉關箕踞兩病叟。遠寺微傳鐘磬聲，吟堂對茗相媚嫵。階前稚菊怯未放，屋上閒烏晴自舞。鄰園桂枝雖爛熳，可憐避作風光主。（恪士下榻敝廬，不居園宅。）憶昔登高海上樓，龐眉野服從勝流。嘯歌蕩漾蛟蜃氣，雲木參差鴻雁秋。幾歲乖離負佳節，涕淚況傾耆舊折。（瞿止庵相國、王完巢翁俱物故。）萬國兵戈浩縱橫，九霄氛祲且蟠結。吾儕呼吸敵瘡痍，緩死何顏尸養拙。猶聞殘侶宿焦巖，波上藤蘿缺月銜。擎杯莫戀臨無地，須汝開愁兼破睡。（仁先書告，偕海上舊游三四人於焦山作重九，隔日過訪白下。）

月夜遣興并懷焦山游客
夜半寒光漏千里，下浸樓欄溼案紙。風枝分挂一絲愁，吹落鄉縣呻吟裏。空中澹澹木樨香，露襲厓柴止酒腸。卻付幽人借僧榻，蟲語江聲低復昂。

次韻宗武九日游雨花臺歸酌淮榭之作
鍾山之麓溪流微，柳陰桂影煙霏霏。老我一榻失甲子，逢辰不出天應非。城南蕩蕩鬼哭地，有客鵝鸛相追飛。淮水釀酒不洗淚，空扶酩酊照面歸。

漚尹病山琴初仁先絜先自焦山至接語聯吟四宿而別賦紀十六韻
染寐江南山，隔雲青未斷。野飯盪車塵，鬢側雁行伴。相哀逃虛空，产外足音滿。癃罷起絕倒，光精溢孤館。曖曖菊意存，浮浮桂馨暖。影事疊嵩華，悲腸匄濯澣。豈無攬勝區，鞭追土牛嬾。昕夕抵掌席，羣嬉寄枯管。麗棟星辰飛，幽扃鬼神款。鏃利箭鋒值，斤斵堊漫悍。竊哂鼠搬薑，儼爲雞伏卵。情往濁世遺，思狃太古誕。十年老兵戈，墜懽拾縫窾。端恐梁父吟，且成廣陵散。賢豪不常聚，夢境嗅酒盌。摩壘偃旍旗，抱獨用其短。

挽濤園四首
首夏翔海壖，屢問維摩疾。樓廊安藤牀，絮語久未出。臨分召輩儔，截句睨把筆。亦復哦七字，落紙猶無匹。引還移病魔，延息藥香室。太虛通嚬呻，游魂對捉膝。嫋嫋秋風深，我蘇公已失。伶俜起爲人，仇欲鬼伯叱。半歲覆三豪，（兼謂瞿文慎公、王完巢翁。）天伐操何術。
巍巍文肅烈，九土歸彥聖。家有千里駒，公才信後勁。談兵捭闔場，等閒樹佳政。出補父兄處，績並慶州盛。照影東湖漪，豚韭察利病。綢繆苞桑計，鄭重流水令。官閣百步廊，休暇暱朋詠。齟齬去卧虎，坐縱狐貉橫。至今談父老，風度想輝映。
咄嗟遘崩傾，蠭起帕首徒。禍伏肘腋下，忍覩坐相屠。擲節脫巖疆，召援稽天誅。雄圖銷厄運，自撾七聖途。狼狽穿巢窟，對泣窮海隅。其地流人滿，躑躅互呴濡。稍稍勞酒食，棊槊縱歌呼。大恨懸蜃樓，天視焉可誣。聊付蠻觸爭，留作山澤癯。
匏繫更歲年，賃廡錯鄰巷。辰昏袖吟紙，叩關證背向。公翹章檄手，躭藝厲孤唱。夙升蘇髯堂，藻思贍而壯。書勢亦勁逸，自適見真放。耆舊續汐社，文酒寄微尚。據坐澹蕩人，得公俱神王。於余習父子，揚激倒腑臟。一瞬酣歌外，尋泛青溪舫。跣足欹風榻，此樂謂天上。世亂士益孤，又死不可讓。惘惘撫餘齡，接夢海如盎。

行園
霜斷秋暾溫，涉園自成醉。連軫滿菘苗，晴煙盪青翠。高葵半摧敗，豆花紅籬際。溪光詭擲人，散落鳥聲碎。循阡繞茅舍，雜樹互虧蔽。東家迎新婦，張飲擁雲髻。西家守病牀，酸呻出溷厠。風過塵冥冥，咫尺哀樂異。舉步察風俗，書補坊巷記。

久晴逢雨
愆陽蘊沴氣，疾疫不可禦。萬方鋒鏑餘，益連哀思苦。蒼穹孰回斡，一滴或活汝。今晨交長陰，木末蕭蕭雨。溼階芙蓉披，潤砌菊蕊吐。佳聲几杖前，琴意澹環堵。散風靡旌纛，破塊滋場圃。冉冉林烏還，杳杳海鴻舉。侮別損寤歌，延賞缺清醑。

和宗武曉起對菊
階前放菊小如錢，雨過晴初亦自妍。欲挽蝶魂殉盆鉢，忽移雁唳滿山川。落餐空記行吟地，晚好私成共命年。（退之有「鮮鮮霜中菊，既晚何用好」之句。）公對南山寄籬下，哈喇照酒更誰傳。

熊季貞過宿贈其北行
鄉里佳少年，勸學磨礲早。十載嬰錮疾，一旦起枯槁。犯江止海隅，訪舊獲意表。吐腹儒墨蘊，燒燈供絕倒。器業匹難兄，（謂其亡兄季廉。）青眼速吾老。北向風雲雜，鷹高鴻雁小。經過古戰場，但弔王保保。

秋盡日陰雨
功成蜂蝶退，鴉影帶殘秋。獨倚絲絲雨，初翻脈脈愁。閒情天不忌，老味世能仇。屈指零霜霰，尋梅杖白頭。

次韻宗武偕過仇徠之倉園觀菊
遮眼車塵鬢髮疏，攜過園館接郊居。晚花自秀風霜外，奇服重逢夢寐餘。一水銜晴魚逐隊，萬方罷戰雁傳書。邊愁不到看山處，清景追摹落木初。

冬晴游胡氏愚園
離離苦竹夾寒塘，菊檻低噓石氣香。迤邐陂陀封敗葉，參差亭閣點微霜。十年夢隔承平宴，萬象晴翻嘯詠旁。澆茗祇成穿柳去，殘鴉殘客共斜陽。

哭恪士三首
一榻易一棺，來殉蘇公隄。坐蛻聾僕手，倚戶獨子犂。（時漚尹留寓湖宅視屬纊。）絡繹撫弟妹，風湖入寒嗁。安及拔鬼錄，血淚非刀圭。子初脫沈疴，訣我尋幽棲。羸骨偶象罔，中創取傾擠。亭亭覺後心，翻如到死迷。魂有山水痕，所得面目黧。遺恨叢斂具，孤筇未與攜。
通籍背怙恃，三釜痛靡及。門户存二難，護妹宛依膝。藹然孝友懷，彌綸宦成日。我索形骸外，異同忘道術。才行或脫略，觀變許達識。亂作荒徼歸，身世移恍惚。庶陶雖未能，帝秦亦不屈。策勳穿築地，好事收遯迹。終自惜羽毛，竹林無俗物。
喪亂不可回，哀鬱散物表。屢宿塔下廬，輿舫伴窮討。手種梅與竹，千頃浮一島。結鄰陳居士，馨傳寤寐好。稍稍就吟篇，澹秀出天造。平生躡簡齋，餘輝奪其寶。命爲後死人，傲我萬緣了。（君絕筆詩有「回首萬緣空」之句。）重尋添入眼，魂氣溼墓草。空懸杜陵願，來往成二老。

周景瞻乞題端忠敏所贈汝陰鼎拓紙
法物斑斕萬景涵，曾收汝鼎補叢談。等閒落手興亡券，一片魂迷寶華盦。

余堯衢同年章江送別圖卷子
川塗映仳離，烽燧各呼吸。魂縈接坐歡，道存入林密。會遘相公喪，歎逝海水側。公亦哭其私，脫影羣盜窟。崩坼初邂逅，百態併嗚咽。當年枌榆鄉，提刑公持節。夙秉龔黃治，期恢蕃嶠烈。紛變綜綱紀，孤惸煦濡沫。濬湖波通源，繕道石戴轍。從祖課士堂，舉墜明經術。閭井起謳吟，仰項待公活。忽有祅教獄，縣令斃倉卒。挺刃戶闥間，血殷神父席。空巷喧萬人，讎得掊而殛。義憤無反顧，公臨爲之泣。浸尋出夷酋，奉使勢煊赫。羅織足紳衿，章條恣附益。維公迭抗議，舌敝佐面折。徐悟不可犯，責難渙然釋。廷臣習側媚，移決理官室。曲徇紊爰書，連坐公竟斥。耄弱走呼號，纓紱皆欲裂。老守奮陳狀，請代論如律。（時沈乙庵翁方守南昌。）公仍拂衣去，功罪成一別。嵯峨滕王閣，其下維船楫。衣冠勤祖餞，雲壑晦顏色。孰窺休戚懷，犬隨翔烏暱。畫手趙程輩，萬景赴枯筆。今開送別圖，感舊猶歷歷。章貢水上城，世隔眇人物。迹迷徐孺亭，夢染萇宏血。佳暉盪惡氛，忍傳故老說。偃仰眩覆載，留卷察海月。生逢俱飄零，何山掘芝朮。

除日雪中書感
燭引簪裾酒氣中，問天斫地意無窮。四時分灑親朋淚，萬刼能留老秃翁。遠海微微春在水，荒城莽莽雪吹風。傳書寒雁迷人眼，癡對瓶梅發小紅。

始春初臺望鍾山餘雪（一九一九）
餘雪冠巖巒，高高水上看。笳音切雲起，人語落溪殘。釣穩魚痕長，晴完雁背寬。引春文石徑，梅氣自生寒。

雞鳴寺倚樓作
晴磴輝初服，虛樓盪醉痕。劃洲如綫水，衛郭落鐘村。逐鶩旗邊合，羣峯雪後尊。留窺窠底月，井口出啼魂。

正月十七日探梅俞園感逝成詠
紅豔藟初胎，依然手植梅。年年花滿眼，湖海一歸來。欄楯迷前賞，風香寫獨哀。魂兮尋月下，應伴繞千回。

翔冬示上元夜對月之作次韻奉酬
抱古向天語，姚灣一士癡。逢迎銜淚月，飛出寫雲詩。笛冷城頭客，巢安葉底兒。挂霄明寸夢，過有羽衣知。

雨花臺登山
霽郭開吾意，孤尋瘞血崗。放春茸短短，翻野吹茫茫。石顆蛇遺卵，濠圍鼠養瘡。難忘隨牧豎，飛雨在殘陽。

南城外劉氏廢園
度阡穿亂塚，倒眼舊過園。斥廢留枯樹，追攀倚斷垣。池魚吞石氣，籬犬吠詩魂。滿抱纖兒恨，依稀故國痕。

莫愁湖看雨
休蹄浮磬野，溼鬢落髹椽。半暝湖吹雨，一痕山卧煙。亂愁鴻雁底，舊句虎狼邊。對茗魂相語，棊坪換歲年*。
錄者按：「坪」疑當作「枰」。

游孝陵
穿郭趨斜徑，晴雲片片逢。春痕新草木，巖氣隱虯龍。殘甓同遺璽，孤亭到晚鐘。古愁收載去，仕女莫相從。

同袁伯夔絜漪園觀梅
單車衝雨去，花盛舊園池。一徑曾扶醉，三年得再窺。香寒蜂避屐，影好鵲存枝。飄夢東風滿，安知主客誰。

鶴亭移監丹徒榷關來金陵邀酌水榭寫示雜詠十二篇
抱關無一事，坐領好江山。歌誦歸能者，英靈盡喚還。古懷迷醉醒，天運保癡頑。偶過分魚炙，傳詩溪水灣。

乙盦七十生日寄祝茲篇
東南一儒霜髯髭，曰無所爲無不爲。卧起岑樓鉅海圍，膝穿木榻嗟庶幾。朝嚄暮唶聲嚘伊，其學溔漭迷津涯。包纏流略演孔姬，寶書斷爛堆案窺。葉乘洞籙究密微，旁溢文字酣歌詩。光怪震發莊嚴持，夏殷敦卣周尊彝。眥眵口哆慴且推，賓從過者雜華夷。絡繹問難決然疑，芒乎據梧杜德機。亦騁恢詭相諧嬉，物論與之爲嬰兒。往事騰踏前旄麾，薄勤化誨哺瘡痍。蔽埃歷塊駕安馳，棄遺畏壘一拂衣。大盜覆國舉踵隨，九土幽晦霰集之。竄居獨寐哀黍離，挽日去倚魯戈揮。光景破碎雷霆欺，龍穴奔噬千蛟螭。糾結搪撞乘孤危，道尊歸來鷗鷺知。吐納剛氣真宰垂，芽腹寸頴撑天維。有海終作精衛飛，有山終獲愚叟移。至人神凝物不疵，民彝聖典交起衰。久遠繫公益豪釐，景風吹長貞松枝。

卞薇閣索題先大父光河中丞夜燈圖
名賢奮虀鹽，約略出母教。功烈滿青史，一燈食其報。卓犖光河公，逸事寒榴照。執卷機織旁，樞牖影廊廟。孤鶴培毛翮，騰作九天嘯。清文麗玉堂，高勳聳雲嶠。輝光浴中外，籌策播入告。歲月戀恩勤，夢暖螢點耀。寫爲宵課圖，依依兒時貌。尚書恢前謨，諸孫並英妙。傳家歷三世，篋衍珍圭瑁。褰裳翔漢濱，毀室掠羣盜。輾轉烽火間，閶闔何由叫。久之歸完璧，摩撫雜涕笑。天意非偶然，留痕奬忠孝。夙分通孔李，世亂餘皂帽。配命誦清芬，邪詖莫能搖。海尾一繩牀，寤歌神所勞。

病山成亡姬蘭嬰小傳題其後
吹帷蘭氣斷氤氳，誦偈餘音不可聞。差似學書兼學佛，東坡海上悼朝雲。
憐影盟魂護亂離，善根慧業總成癡。十年家國傷心史，留證巫陽下視時。

發九江車行望廬山
車音嗚咽大江前，縮地勞勞問歲年。一片匡廬揮不去，來扶殘夢卧雲煙。

清明抵西山上塚
阻兵卧疾負歸期，扶策今爲上塚兒。一徑餘花初脫雨，三年枯淚尚留碑。雲風摩盪懸靈境，巖壑低昂擁故姿。癡對松林侵豎子，棲鴉啼失夕陽枝。

崝廬樓夜
靈峰俯招人，老憊久乃至。荒荒墓旁廬，去住自移世。拂拭網絲榻，敢忘鼠銜淚。暝色接江海，眇然一身寄。缺月生樓頭，光浮萬松氣。浸入蒼煙窟，變滅盪層吹。野水出蛙聲，共我肝腸沸。環環衆壑影，漾漾孤燈味。竹叢把茗椀，露下溼愁思。窺廊夔魅空，冷抱星辰睡。

讀鄭蘇盦六十感憤詩戲和代祝
乙盦登七十，蘇盦亦六十。海濱成二老，觴辰差旬日。一樓一天帝，據之各無匹。乙盦杜德機，奇哀寄示疾。蘇盦徇變雅，騰吟如草檄。二子癡則同，蘇盦益傲物。不知老將至，胸伏萬銳卒。待世非棄世，天護龍蛇蟄。屋山垂海雲，攬結溢渴筆。傳觀助張目，余年六十七。

暮春過宗武
海尾江頭各自還，車音繞郭覓溪灣。倚牆花盡蜂猶戀，隔院苔寒鼠亦閒。放棹已迷桃葉渡，讀書癡對敬亭山。尊前老宿違摩腹，唾落零晴斷雨間。（馮蒿叟來遊，余與君皆去白下，未及相見。）

燕巢
舊燕銜泥繞壁廊，巢痕上下暖斜陽。將雛棲穩黃金屋，影斷東風五柳旁。

浦口別印昆入都
揚子江聲日夜喧，歷陽樹色暗郊原。車塵千里春風道，應溼襟前岱嶽痕。

春盡日偶成
殘英枝上一痕春，翠鳥依依惜別晨。聞道花源無曆誌，爲余銜贈避秦人。

題程道存之罘出險圖
夜海微微一舸巡，飛濤卷雪亂吟呻。蛟鼉不敢吞奇骨，放作神州學劍人。
夢痕猶並雪山浮，十九年餘一掉頭。又託漏舟迷死所，呼攜叢稿塞橫流。

書無錫高老愚翁家傅後
紆鬱惠山旁，中有隱君子。承傳講學風，刻厲飭倫紀。一世騰萬囂，禍亂愈弗止。侈言匹夫責，詭遇餘喪己。先生瞑槁梧，內證主靜旨。道勝物不疵，縣解畢老死。兩孤抑何賢，寤寐緜神理。揚芬采曲儒，薄俗寧獲此。錢生契獨行，立傳追范史。吾衰美其文，綴詠亦贅耳。

壽許狷叟八十
世亂阨斯文，八儒晦光采。棲遯偶皂帽，吟落尾閭海。扶筇猶獲歸，湖山儼相待。葑隄桂塢間，婆娑一老在。依依朋舊尊，飛唾接欸乃。元氣溼古懷，觀生手承頦。餘挂牛刀夢，畏壘祝未改。

可園傅易圖爲陳伯雨翁題
昔歲寄江南，耆舊瞻四五，播吟往還徑，笻袂互翔舞。一瞬掃霆雹，追憶指畫肚。碩果可園翁，望與鍾阜伍。等身殺青作，餘事紀風土。雅故啓後生，人師騷壇主。挺立兵戈際，其氣如龍虎。隱几出商歌，魈魑莫敢侮。偶遭張籍阨，破翳神爲弩。天還讀書眼，細字萬物睹。憂患老學易，證聖藥狂瞽。悠悠姬孔情，浹洽須眉古。發蒙圖中人，百代映談麈。

庚申二月金左臨招集鐘山造林場余與馮蒿叟同車往會酒次主人出示新句和以紀興（一九二〇）
雲片飛扶萬嶂東，晴痕馳道破鴻濛。橫斜麥隴吹煙碧，高下花枝脫雨紅。支遁買山同夙願，橐駞種樹有新功。樓欄對酒鶯傳句，哦立寒陽兩秃翁。

三月三日鶴亭自丹徒至攜同宗武公約伯臧及蒼厓上人泛舟秦淮夜還飲水榭與鶴亭別
牽瘵閉幽棲，學誦闕章句。盪寐豔陽辰，桃柳亂紅翠。佳人移京口，調笑藹嘉會。擁醉颺輕舠，衫袂入融吹。山光溼欄楯，悠悠自成媚。嶽僧咳唾底，寫石影吾輩。（上人於舟中爲鶴亭畫扇。）低昂今古情，嬉春從辟世。踏岸窺園館，花畔出雲髻。傳歌一水上，星點爭明晦。終宴千徘徊，蒼然飄離思。

暮春抵滬同大武伯夔子言游半淞園泛舟小溪作
海雨歇游氛，天清樓閣曉。勝侶挾俱出，飛車疾於鳥。郊原青茫茫，晴煙籠未掃。新園初挂眼，籬下江流繞。魔舞奪閒地，猶留玩芳草。層坡聳孤亭，石窟穿窈窕。把茗眺雲物，人影棲木杪。登降隨仕女，寫我溪光好。艇子趨鳧鷖，殘陽滿懷抱。回復迷所歷，四照儼蓬島。漠漠濠梁趣，恢恢刼塵表。餘興雜櫂謳，忘歸不知老。

四月既望過初堂同徠之移舸泝青溪抵太平橋而返
手挽溪風滿草堂，喜逢小舸繫籬旁。尋源波底出山影，亂眼鴉羣翻夕陽。蒼翠穿橋靈境換，星辰垂野斷魂涼。偷閒遺世無人覺，微起鐘聲認道場。

王編修澤寰偕族人篤余明經自廬陵遊江南攜示文信國畫像及手札墨蹟謹題其後
興亡細事耳，人氣延天命。吾鄉有文謝，萬靡挽使正。謝像藏退廬，（謂胡侍御思敬。）竦瞻綴微詠。二妙開圖幅，奇表嵩華映。附上府理札，出處痛執政。作事信天去，一語公自評。錯落數百字，肝膽寫豪橫。我欲飲其氣，吐以斫梟獍。壓寐魔重重，造劫萌非聖。狼藉蹄迹間，孤攀血淚迸。

桂林李生乞題其曾大父次星大令所作山居圖長卷
崷崪靈奇萬笏山，相望廬墓蝨其間。宦成偶寫幽居勝，終古高雲不可攀。
負笈曾孫氣老蒼，江南邂逅一傾觴。駕鵝滿眼兵塵動，應向圖中覓故鄉。

六月十三夕徠之同年招同師愚宗武觴初臺看月
溪光澹相依，晚涼欲無價。逃暑二三子，箕踞戀臺榭。頑雲吝不飛，皎月吐其罅。金波盪城闕，草馨襲蘭麝。圍席雜雛鬟，按歌媚初夜。笛聲星河底，棲鶻爲之下。引杯吸山影，捫腹峙嵩華。吾曹狎喪亂，蚊虻視爭霸。脫繩露地牛，留味逾啖蔗。終取主人語，天塹一彴借。（主人言初臺之勝在遊舫，爲復成橋所隔，得避喧聒。）

清道人卜葬金陵哭以此詩
樓壁車厢反覆看，海雲寫影一黃冠。圍城餘痛支皮骨，辟地偷生共肺肝。中外聲名歸把筆，煩寃歲月了移棺。帶陴新塚尋藜杖，滴淚應連碧血寒。

贈汪社耆
崩坼亂喧呼，有身復安寄。片椽青溪上，老益慕氣類。憶溷鄂王城，得子好兄弟。不恤文酒污，偷娛風雨晦。興移九曲亭，登降連數輩。波江齧山根，鐘響漏蒼翠。子爲最少年，捷撫陶桓桂。喪亂積如髮，瞬及易鼎歲。長公促一瞑，癡願瘞烽燧。子專持畫筆，力與鹿牀配。隻影天北南，呵壁竢餓斃。霜髯出海樓，重見活鬻藝。贈幅逾清遠，魂開桃源記。踵營梁（節庵）紀（香驄）喪，風義在殘世。古來獨行傳，於子足流涕。癖嗜誘題詠，今昔肯相棄。差攄惡懷抱，硬語動長喟。

爲甘翁題非園圖
有地甌脫海之角，蒙蘢草樹雜花藥。依徑廊亭茅蓋頭，待月生東日西落。晨夕步尋半吾黨，聽鳥聽蟲微籟作。主人好客通性命，每至圍坐傾觴酌。摶控煙霞縱談詠，醉頰飄髯映林薄。從知大俠隱闤闠，能外形骸自行樂。十年烽燧照禹甸，縮手安閒散腰腳。分作遺民娛老鄉，天假奧區萬靈躍。

半淞園坐雨伯夔重伯壽丞及兒子方恪同游
百日重尋醜石存，芙蓉照水柳當門。蜨招裙屐迷荒徑，蝸篆亭臺認舊痕。亂葉鳴空羣籟合，晚江撼坐一襟尊。秋堂對茗圍寒雨，遺世魂依犢鼻褌。

重伯爲人索題畫梅於談坐口占寫其上
公孫持軸促留題，如翅之雲覆墨池。我有愁絲絡鼇極，餘絲風翦挂梅枝。

題湘上熊翁所畫卷子
甲兵十萬據胸中，未預銘鐘畫閣功。閒寄秃毫吐奇氣，墨痕猶欲溼鴻濛。
郎君儒雅亦談兵，手澤摩挲念老成。莫忘圖中破茅屋，刼灰飛盡待歸耕。

爲劉健之題所藏蜀石經
殘遺蜀石經，收聚十獲五。勤搜兼巧遇，彼蒼眷嗜古。流傳閱百年，藏者可指數。踵觀盛師儒，證辨析絲縷。鯫生安置喙，瞠視屢起舞。尤幸邀天章，篆畫出沖主。雄姿走螭龍，奧雅胎石鼓。劉侯爲發篋，光氣爛庭户。方將卻魔魅，復旦萬物覩。守闕留伏申，待訪孰與伍。

題余堯衢同年倦知山廬圖
世亂占遯爻，入山斯可喜。況守先疇舊，廬墓聚於此。往歲竄海角，相公對拊髀。（瞿文慎公。）餘羨倦知翁，刼罅伏鄉里。出誦唱酬作，益驗隱居美。有地奧而曠，繁花竹楩梓。上冠霞峰臺，下環玉帶水。閒身雜豚犢，課耕供祭祀。何堪變愈亟，殺聲沸兩耳。翁踵作流人，曲江已前死。跼蹐庇一椽，吟鬢換星晷。眼穿不獲歸，烽燧暗南紀。飛夢亦吹殘，慰情留畫紙。汪生筆奪真，卧起墨痕裏。吾儕等飄梗，有命篤行李。期呼織屨仙，迴戈雪國恥。

石齋逸詩遺墨冊閩人林研忱乞題
文山晚有吟嘯集，盡出拘囚及絕粒。嗟君此卷與之同，天挺人豪肺腸一。婺源兵敗誓九死，延喘從容仍把筆。八十二章追詠懷，書勢官奴句晞髮。平生道義貫多藝，詩示鬼神想當日。（卷中有「裁詩示鬼神」之句。）光芒寒贍聲動心，傳使百世懦夫立。

伯藏歲前自里居還餉以南豐橘頃于役姑蘇復寫寄見懷之作偶占酬之
來去扁舟鳧鶩趨，酒痕霜氣照江湖。新吟欲比南豐橘，疊沁肝脾起老夫。
文書引睡那關渠，山尾溪頭枕簟如。鄧尉尋梅魂路斷，牆根自撫不材樗。

初春過倉園啜茗初臺賦示主人（一九二一）
飄袂來尋梅藟紅，池頭亭角起春風。巖巒層累銜晴出，步屧依稀入畫同。隔茗長橋疲跛鼈，迴香一水照驚鴻。（主人教曲女弟子曰驚鴻，適來游。）歌懷坐接南朝夢，輸借絲竿作釣翁。

蒿叟游白下三宿返滬次和其留別之作
甕虀了我青溪曲，魂夢層層寇盜侵。乍得老成推倚伏，盡收寒餓雜呻吟。荒城開闔悲笳語，奇服低垂惡木陰。一喙從公探四印，移情海上接聽琴。

初堂歌席戲爲二絕
十樹穠桃壓鬢纔，似花人費蜨兒猜。看看寫影春燈底，飛滿歌聲水上臺。
恍接神人下紫鸞，曾攀福地住仙壇。一襟猶帶千巖氣，飄落尊前作夜寒。（坐間有雛鬟喜尋名勝，頗爲述遊蹤所歷。）

花朝譚翰林重讌初堂賦以紀興
盡坼名園滿意花，重尋石徑日初斜。溫馨融吹爭翻蜨，光氣籠霄欲避鴉。別院繁燈懸粉黛，一宵沈醉亂琵琶。江南留得傷春地，莫放邊愁落臂紗。

壽何詩孫翁八十
當代老畫師，故家奇男子。吐胸萬邱壑，費盡溝婁紙。向騁儒俠場，物望籠都市。不污後車塵，青霄一鶴起。徜徉履劫餘，孤尚緘骨髓。昏旦促能事，高價掩衆史。自哂救飢耳，道貫養生旨。酒坐映方瞳，談舌溢詼詭。取證髯蘇詠，神完中有恃。會看百歲翁，潑墨添海水。

宗武示過小院看牡丹之什和酬
層層光氣接飛翰，月底風前祇獨看。薄帶煙痕圍作暈，分黏香夢自生寒。誰尋靈谷隨蜂蝶，爭戀倉園照鳳鸞。（靈谷、倉園牡丹皆盛，倉園尤多歌伎觀遊。）別趣孤襟餘此客，解償俊句倚闌干。

四月朔同蔡師愚仇徠之挈艇子尋青溪
閒坐初臺愛柳林，親操短棹遂幽尋。半灣新漲飄英合，數疊蒼山落照侵。銜寺嵐光穿笑語，卧橋塔影帶晴陰。面墩更脫吹笳地，一接源頭溼夜吟。

送文九移居天津
憶挾阿兄過問津，停車旁睨國無人。卅年歌哭憑重覓，萬影侏儒與作鄰。撼海長鯨迷出沒，處褌羣蝨自昏晨。蟠胸干莫終飛躍，爲割層波濺虜塵。

壽汪憬吾六十
橫流蕩蕩映行吟，獨慕尋碎鉅海陰。畫策精魂輝吏牘，著書聲價滿儒林。萬梅花觀飛仙影，三秀才歌烈士心。扶樹人綱歸自媚，南雲窈窕護彈琴。

段伯屏乞題戎服小像
江南對酒柳搖城，弄影當年隔阿兄。老去夢魂呼殺賊，佩刀身手尚崢嶸。
喋血邊城虜騎橫，祇餘將帥坐論兵。復生髀肉休回首，卧聽秦淮打槳聲。

初秋夕詠懷次和宗武
蒼天已死立黃天，送老鼃聲又十年。九死騷魂當月落，萬方兵氣動秋先。星河寫壁生圖畫，風葉喧階自管絃。莫睨鍼樓妬兒女，賣癡木榻亦將穿。

用韻答宗武秋夜集初堂坐客爲說鬼故有末句
投山歸鳥與銜晴，搖蕩秋光柳岸清。魂夢疊爲溪漲涴，鬚眉低映酒波明。偶依近局尊閒味，贏得哀歌託後生。燈底都成新鬼世，殘宵弄影一含情。

八月十三日會葬恪士西湖吉慶山
懸淚三年成覓汝，猶及撫棺依佛所。須臾邪許響荒山，漆光搖搖濕寒雨。夙收靈氣指埋骨，臨穴四擁巖巒舞。我老亦無世可託，偕亡羡此一抔土。月夜魂出唱新詩，草根和以蟲聲苦，更待拱柏啼翠羽。

雨中於北高峰下謁瞿文慎公墓
靈境斜趨細雨中，山形墓道峙穹窿。碑前郭帶魚龍水，木末鐘飄鷹隼風。亂豎披狂仍累歲，吟朋散落益思公。孤彈衰涕寒雲裏，魈魅如窺萬竹叢。

法相寺樟亭
刼末重過撫一亭，雨中漏入萬峰青。虯枝歷與雷霆鬥，鸞蓋餘邀罔兩停。游侶飄零兼死去，老懷鬱勃遂沉冥。天留把臂牽腸地，壁記猶堪照數星。

中秋雨霽讌集劍丞宅夜泛湖還蔣莊舟中看月
佳辰歇淫霖，渡湖訪城闕。濟濟君子堂，半爲夢中客。新舊洽談諧，聯詠淹至夕。微醉寄孤艇，巨浸浮涼月。峯氣吐氤氳，水怪眩出役。大千瑠璃盆，浩浩風露積。余情閱生死，對此洗肝膈。塔影倒樓居，回顧三潭月。

登丁家山康氏別墅訪主人不遇
移舸依山根，履級凌緲縹。湖陰匿奧區，懸徑羊腸繞。下上勤穿築，精廬寄霞表。闢圃設亭臺，卉石皆可寶。儼彼神鼇背，文理鏤妙巧。飄唾天風秋，雲物示鱗爪。足底泱漭水，羣巒擁奇矯。主人籠萬有，道欲一壑老。嘯歌盪虛空，銜酌親飛鳥。孤攀隔提攜，我亦贅蓬島。

舟過劉莊感賦
沈沈萬象出樓臺，日氣初懸金碧堆。避暑阻兵眠食地，忍尋斷夢一人來。（癸丑夏，偕子大、恪士留宿及兩月，今恪士已故。）

蔣莊樓居一首
聽雨宜宵寐，看雲得曉晴。殘荷猶出漲，叢竹自飛聲。塔勢驚雄直，山光已滿盈。一樓誰主客，題壁護芝瑛。（此本名廉莊，爲廉泉吳芝瑛夫婦所居，今歸蔣園榜。）

南湖月夜有懷仁先京師
卧看大月吐峰頭，湖水空明一片秋。苦憶微風涼露底，殘宵對影在孤舟。
尋勝誰爲攜手人，我來君去隔昏辰。酒邊寫塔南湖月，分映埃塵折角巾。

琴初貞長劍丞過湖居偕往看桂花滿覺壠遂至理安寺
盛秋故侶臨湖壖，邀觀十里傳馨桂。巖巒回複煙嵐消，一徑交花滿晴吹。墳頭兩株異枝榦，葳蕤丹蕊瓔珞細。止箯仰面眩眼目，光景醉人尤物最。深入草木皆佛性，斷續溪聲初引睡。俄驚枬竹上穿霄，十年重認牛眠寺。寫經作塔諸天寂，竄影入林飛翮避。遺基補築松巔閣，圍帶列屏蓄山氣。二客病跛阻攀登，（謂劍丞、貞長。）坐聽寒滴覓新旬。別僧飛翠溼日腳，微笑已得西來意。

壽林畏廬同年七十
蒙叟列至人，又獨稱才士。先生墨者儒，道術在於是。顓顓以盡年，抱古洩文字。細繹百國書，爲醇醺萬類。橫流插壇坫，强聒尊孤寄。餘技包惲王，好手亦樹幟。穿限應求者，得錢活親懿。自詭食其力，呺然驕一世。今歲試腰腳，投杖窮海澨。雁蕩瀑嗽腸，播吟副好事。私怨不過我，顏鬢揣夢寐。隔酒倚槁梧，忘老枕中秘。

爲張伸炤丈題梁公約畫松
鄰園二古松，歲必數臨視。挺出挂雲雨，蒼虯互拏臂。塊然立茭下，嘯詠蛻濁世。邂逅主人歸，偕賞益瑰異。暝色合形影，恍惚生哀吹。依攀對偃蹇，忝爲天所棄。梁生筆奪真，猶溼清高氣。求蹤萬物表，茫茫與之配。

哭喻庶三
垂老相望先我死，更誰墜緒探船山。卅年氣類期聞道，八表氛祲爲改顏。忍問海涯流愷悌，祇今俎上寄癡頑。南朝臺觀鴻飛處，憶泣興亡挾往還。

林詒書自京師至攜登掃葉樓
看徧西山紅葉來，江南霜氣靜樓臺。閒驅疲馬尋鐘起，晴拂羣鷹倚檻纔。堞影參差浮積水，車音迤邐盪長雷。寒圍高竹茶甌潔，殘客猶邀萬壑陪。

陳述猷乞題瞻麓圖
昔客瀟湘歲月久，紙上陳人相與友。佳日閒尋門外山，蒼蒼嶽麓絕埃垢。愛晚亭抱赤沙湖，一徑楓葉寒泉吼。幾回夜宿雲麓宮，盪出鐘魚摘星斗。棄擲飄流那可道，挂魂木末猿猱守。陳侯舊是耕山人，況繫廬墓依林藪。從軍學仕三十年，老活江南柳生肘。敢忘父子飲泣處，上塚還家心語口。大亂屢作墟井閭，血肉蹂踐熢燧厚。祠屋依稀獰虎踞，草樹披靡妖狐走。寫圖寄憤益寄癡，溼寐嵐光猶落手。

游胡園觀菊
山郭滿秋光，興懷訪園菊。廊廳列層層，綴枝絢金玉。四照動寒籟，霜露氣初肅。擁隨譁仕女，衣鬢微馨觸。憐取遺世姿，題品屬萬目。棲鳥窺茗坐，水石銜晴旭。旦暮餐落英，癡對風吟竹。

攜家觀農事試騐場還憩鄰校六朝松下
城根吐廣場，偕尋忘南北。碧草連無垠，日氣翻野色。籬落轉花徑，叢菊自成國。方塘鵝鴨喧，圈牛雜白黑。暖風流未高，萌頴待滋息。學稼通化工，茫茫呼后稷。隔泥古松在，摩撫撥荆棘。離披倒山影，挂枝悟寫墨。承平題句處，魂痕不可拭。車音盪長牆，飛唾接歸翼。

十月十四夕蔡師愚召集初堂玩月
水上孤臺風露清，柳林瞹瞹月臨城。一痕魚沫初沈網，數點鴉窠對倚楹。俄亂花光纏酒氣，聊移世變入閒情。歌彈歇絕披衣起，門外橋頭落雁聲。

步月溪上
寒月滿溪水，行吟僻更幽。峰巒依郭曙，草樹映波浮。燈出撈蝦岸，煙籠射鴨舟。鼾聲茅舍底，顧影復淹留。

聞居偶成
階下芙蓉花已繁，列盆晚菊亦翻翻。風輕日暖擎甌坐，留得蜂房長子孫。
晴翠疑分郭外山，孤松散葉影斕斑。摩挲左肘雞聲裹，世上無人解閉關。

挽嚴幾道
死別猶存插海椽，救亡苦語雪燈前。埋憂分卧蛟蛇窟，移照曾開蠛蠓天。衆噪飛揚成自廢，後生霑被定誰賢。通人老學方追憶，魂溼滄波萬里船。

庸庵尚書寄贈見懷二律依韻和酬
敷坐同殘衲，題軒欠此君。（山谷有《題元上人此君軒》之什。）鄰園閒倚杖，溪水自成文。懷舊懸天壤，飛吟破海雲。寒陽輝几榻，鶴淚已能分。
湖上墓旁屋，傳聞修水筒。尋幽一笻雨，吹夢萬山風。收取英靈去，銷磨醉醒中。放梅樓閣曉，應戀北枝紅。

除夕作
屋山壓雪對寒氊，旗影笳聲酒醆前。方盼泥乾緣螻蟻，坐聞風急逐鷹鸇。爐煙欲合瘡痍氣，刧運移支老誖年。爲憶二雛羈絕域，長饑誰挂杖頭錢。


散原精舍詩別集
余堯衢同年古希借老圖題句寄祝
窈窈樓臺接海居，紫霞輝暖染衣裾。五噫賃廡鴻光在，下潠歸田陶翟如。以美人倫成教化，自邀天籟與吹噓。逃秦仙眷依詩卷，圖續花源不妬渠。

堯衢寫寄元旦之作依韻和酬（一九二二）
牢落臨溪宅，蹉跎抱古心。老驚殘歲改，醉戀遠鐘沈。雁鶩穿霄避，豺狼擁窟深。猶期烽燧外，鍾嶺映孤吟。
抉目是何年，歸耕恐未然。舊游同偃蹇，吾道倚狂顛。憶汝孤羆坐，傳聲寒雁先。老人星出海，垂照和歌筵。

次韻宗武寓樓對雪
冰淤久壅放溪舠，飛雪銜眉把屈騷。聚想海鷗寒共沒，窺餘梁鼠眩仍逃。天光破碎巢痕暎，堞影淒迷角吹高。煮茗圍花靜樓壁，上衣小火坐人豪。

人日宗武宅讌集賦紀并示坐客吳寬仲同年
鄰巷吟人引酒巵，初逢上日雪消時。濃花照坐驚催發，側帽搖燈欲自奇。醉語漫存人物論，老懷最憶草堂詩。襄陽耆舊風流在，千里蓴羹戀滑匙。

愔仲居杭有詩見懷依韻卻寄
湖上尋山四客同，流馨叢桂夕陽中。倦游已是經時別，活國終憐造物窮。寒雜啼號纏社鼓，醉扶僮豎釣溪風。作鄰居士存吟侶，（君與仁先、余與阿兄宗武皆鄰居。）兩地騎驢摘小紅。

穀日立春喜晴次和譚芝雲翰林
春動枝頭鳥語催，曉風暖拆雪殘梅。九垓震蕩留吟几，萬象低昂暎酒杯。藩鎮兵猶乘釁起，海邦使播歃盟回。腐儒把玩微陽復，莫問飢腸破疾雷。

三月十五日偕宗武過倉園看花坐雨初臺依韻同作
幽徑煙肥履迹苔，濕園細雨客能來。穿花魂冷游蜂照，吹葉聲酣卧犬猜。乘興欲呼山入座，作癡猶待月銜臺。光陰窈窈扶吟地，留命傷春賦七哀。

挽陳子青翁
名德窺三世，滄桑老一儒。吟飛鸞鶴氣，道應馬牛呼。孤憤藏杯斝，深居潤畫圖。先朝高兩監，逸事泣彈珠。（翁當年應舉屢不遇，與義州李文石齊名，世傳南北兩監。）
覉旅聯英胄，依依寄命年。海燈搖寤寐，湖舸脫腥羶。待續移山志，終荒種秫田。魂親林處士，神理雪梅傳。

贈袁伯夔
武烈翊中興，楚材冠當代。文派亦俱昌，沿流等起廢。湘鄉接桐城，雄跨欲無對。羽翼郭與吳，雲龍瞻進退。湘綺別樹幟，暎古紛雜佩。末運稍衰歇，能者猶數輩。袁子生其鄉，霑被篤所愛。壯志逐時傑，縱轡忘歷塊。惘惘終自返，一几八家在。溫故效語言，有穎出荒穢。九霄湛露垂，挹之滋渴肺。此事根孝友，冥漠盈萬態。賤簡豎儒業，孤囈絕狂吠。我老餘誘子，物外馨馨欬。

閏五月歸張氏女子卧疴滬上嘉定余伯陶主方起之贈以此詩
奔撫孤呻海上樓，藥煙燈穗颯然秋。豈期與物同疵癘，稍欲祈天赦縛囚。癥結竟窺囊底智，風光宛託剡中游。神州莽莽誰醫國，方技餘存第一流。

七月十三日偕寬仲宗武登倉園新樓憑眺至月上
鄰園過雨秋生枝，魂魄踴躍蘇癃疲。襄陽耆舊導我出，亦有柱史相攀隨。突兀樓觀跨溪水，新髹朱紫光葳蕤。並倚欄楯染涼色，萬楊柳插青琉璃。蟬嘶蟲語漏縫隙，澄波濃黛連城陴。游鯈可數紅蓼底，微欠釣叟蹲孤羆。斜陽如縠覆鍾阜，肌理粲粲顱骨奇。深藏陵墓聳危塔，分晴草樹猶離披。南朝風物賺一瞥，安問烽燧含瘡痍。主人不歸笑把酒，（園丁頗不供茗飲，從宗武家取瓶釀代之。）看移大月承罘罳。晚鴉下逐帶橋影，翻弄吟抱鳴笳悲。

寄題湖心寺示慧之上人
淮壖泱漭吹風沙，控勝寫奇一湖好。湖心寺乃成掌故，千歲廢興迹仍寶。中間踵起善知識，吟觴畫几聯諸老。擅場壇坫跨東南，緜緜神理餘叢藳。上人傳衣恢末法，能截齧流資再造。蟠胸龍象出狡獪，磊嵬架構照穹昊。不見旻公三十年，杜陵舊句搖懷抱。（上人以丁酉歲別余於長沙，今垂三十年矣。）兵戈喋血證初地，分我鐘磬迷魂曉。期挈疚齋訪蔗叟，重接望社萬物表。（疚齋如皋冒氏，爲前淮安關監督。蔗叟淮安段氏，爲登八十詩人。望社爲明末遺老會文湖寺所題名。）

哭胡瘦唐侍御
隔年鄰寺與追尋，一徑聽鐘絕足音。劫運更教孤氣類，諫書忍问出呻吟。江湖摩盪回天夢，几榻綢繆學道心。收拾誰編獨行傳，島人寫恨海沈沈。（謂劉潛樓居青島，爲作狀誌及哀辭。）

八月十七夜馬良存吏部讌集初臺玩月
溪臺澹秋痕，雁底坐超忽。萬里霄無雲，木末吐華月。氛掃堞浮浮，輝滿峰兀兀。寫影水精域，望氣金銀闕。叢篠浸寒漪，披颺鏡中髮。列筵出窈窕，應濕凌波韈。歌吹翻流光，淫魚聽恍惚。濯醉零露新，傳詠遠風歇。余情睠釣磯，何處戰死骨。化宇遺濁世，鐘聲漏林樾。

哭沈乙庵翁
卧疴傳句寵稱觥，歸序仍能腹藳成。十日死生逢絕筆，萬流依倚失長城。亂離殘客元同命，博大真人不可名。留詠荆軻一樓影，哀迎終古海濤聲。

方巡視殘菊宗武示曉起獨坐之什因次和
殘菊堆排照曲廊，猶能風底漏微香。朝飢百繞啁啾寂，劫末孤逢意緒長。寫影移添張壁畫，披衣遙認蓋樓霜。吟人自媚雙煙坐，偷笑城頭雁鶩忙。

馮蒿盦同年八十生日詩
江海逢迎蓋世翁，十年長我氣如虹。獨憐夙夜回天願，移誦尫羸續命功。不朽揚雲垂絕業，扶傾宗澤鬱孤忠。列仙儒視人倫表，綽約飄髯酒頰紅。

任公講學白下及北還索句贈別
辟地貪逢隔世人，照星酒坐滿酸辛。舊游莫問長埋骨，大患依然有此身。開物精魂餘强聒，著書歲月託孤呻。六家要指藏禪窟，待卧西山訪隱淪。

爲仲炤丈題何詩孫翁所畫馴鷗圖二雪松
留與殘年反覆看，蓋頭雲帶萬鴉蟠。天根一雪埋烽燧，奇骨餘扶石氣寒。
脫手偷摹太古蹤，撐胸孤喻後凋松。冥冥遺世排閶闔，魂出呼騎雙白龍。

題劉聚卿枕雷圖
小大雙忽雷，故事越千祀。伐材奉使中，巧製韓滉始。變亂散唐宮，歷歷興亡史。收玩幾名流，燕庭資嫁女。奇遇到今世，尤物合兩美。曾登主人閣，拂拭傲綠綺。戲語失瑞山，誰解一彈指。廢拍形歌詩，側聽寧悅耳。擱筆十年間，負諾不媿恥。奈何增二圖，未忘頑似鄙。吾衰卧溪屋，坐閱九鼎徙。强詠無好懷，敢與泰孃比。獨憐枕上人，跛腳接風軌。終期調黃鐘，雌雄鳳吟起。

題趙叔雍高梧軒圖
誓卜幽居傍湖曲，畫手設施無不足。挺立長梧涼壓屋，旁羅矮細千竿竹。層層都活石氣中，夜卷秋聲入吟腹。樓臺窈窕出晴雨，山水氤氳界邊幅。應帶坡公葑草隄，恍接逋仙梅花麓。英妙少年亦癡絕，要令夢染靈峰綠。異莳朱況兩秃翁，攜訪賡歌任沈陸。（朱況謂彊邨、夔笙兩詞客。）

題松月居士印集
周漢而還垂璽印，儒學摹輯轉相競。頗闕元明迄當代，失寶遣珠亦其病。成哲親王雅嗜古，列詒晉齋最稱盛。保延敷葉遘崩坼，漸易鹽米辱題評。居士聲名老畫師，目覩散落淚欲迸。購收抉取增未備，絕藝奇能迭輝映。文何家法沿革存，天壤流傳此後勁。論世應憐別懷抱，摩挲孤躅百靈盟。

題吳靜盦寒匏簃圖
閱世皇王去如矢，舊都猶繫夢魂底。九衢車馬葬氛霾，誰解低眉映窗紙。光怪圖書四壁閒，況接風流趙管間。如山憂患不到處，高致幽情獨掩關。

題周養安篝燈紡讀圖
梧几起哀音，披圖盪胸肊。附以熙甫狀，慘澹孤兒筆。維母丁窮屯，影事懸歷歷。機聲讀書聲，依倚中夜泣。賢豪基樹立，一燈輝其國。新說改家範，孰念放而失。兒味保恩勤，人紀有膠漆。

題歐陽南雷詩卷
汚人塵昏昏，風雲掩飄忽。燕市起悲歌，孰得建安骨。騷壇有飛將，挾句探月窟。影蔽芙蓉旗，輝滿金銀闕。下士仰之笑，但解守株橛。
【校記】
此詩《南雷詩草》（一九三二年影印本）卷首題作「南雷詩卷題詞（并序）」，爲散原手迹。序云：「往余居金陵，傳吉水歐陽南雷留學日本還，起軍旅有功，尋不得志於世，攻詩自娛。詩嗜曹子建，爲之輒效其體，心竊異之。夫子建詩情摯而聲烈，爲變風小雅之遺。同時諸子，獨王仲宣差相類，越代劉越石、鮑明遠，大抵氣脈節奏亦其所自出也。厥后欲問津而涉其藩者，天壤寥寥矣。乃獲觀南雷此卷，磊砢恢疏，直抒胸臆，厲氣樹骨，無復齊梁間藻繢侈靡之習，則其力追神契，固自有在。子建雖不可及，不得謂非進取之狂者也。諷誦讚嘆，綴以兹篇。」

三月十日譚芝雲翰林招同徠之宗武諸君靈谷寺看牡丹（一九二三）
靈窟負花辰，夢痕涴層疊。荏苒春復還，僧約乃如諜。提攜𡙇望儔，輕車騁蹀躞。馳道擁奇峰，晴郊明新葉。山門穿幽深，列松對張鬣。前導烏鵲呼，反顧狐兔躡。丈室聚蜂聲，叢朵初鏤鍱。盛鬋態婀娜，光影諸天接。照席紅盤盂，蔬筍馨七梜。主人爲花壽，澆酒促步屧。吟魂與雜併，栩栩莊周蝶。吾曹偶逃世，洗心博暈頰。談舌翻色空，箭鋒脫彀捷。大千安所殉，俄頃留媚靨。茗罷尋遺墟，犖确杖妥帖。終古巖壑尊，吐氣自扶挾。草風吹靈墳，萬化赴冥攝。歸徑蒼靄垂，微陽寫城堞。

題于省吾山居讀書圖
玩世窮年簿領間，茅庵佳處話荆關。藏身一影如文豹，霧雨層層海上山。

壽吳寬仲同年六十有九
八荒蹄跡接紛紛，轉徒餘生我與君。似水流年融過二，摩天巨刃甫超羣。收身虎穴黃冠返，照影鷗波翠袖分。了卻公家付兒輩，支頤看度北山雲。

庸庵同年於甲子重九集飲浦江高樓有詩紀事依韻奉酬（一九二四）
寄命湖船帶夢游，又依海客戀殘秋。楹書壁挂成千劫，波影花光聚一樓。映照須眉能玩世，支離皮骨故工愁。持杯各在飛鴻側，咽入天風與唱酬。
辟地沈冥一世豪，袖攜大句壓驚濤。炊連烽燧衣痕污，雲卷啼號海氣高。物外歲時猶可記，道旁骴骼待誰褒。逢辰負盡東籬菊，贏得霜顛倚檻搔。

袁伯夔母唐太夫人八十壽詩
昔誦中壘傳，首揭賢明號。邦國繫污隆，匪獨承家要。夐哉成周盛，致治極胎教。昏風淪世族，舊典久不耀。踰檢弛禮防，靡靡趨輕躁。維俗獲女宗，其德凝且劭。采蘋佐勤勞，斷機示則傚。寤寐絕紛華，衆逐無一蹈。溫息階樹榮，冲襟海雲照。氛祲盪摩間，元精自戀嫪。誘兒媚文學，屏世隱霧豹。此事長相娛，天鑒神所勞。

壽王息存翁八十
劫灰不涴列仙儒，吐海朱霞影白鬚。絕學補苴秦博士，老謀填撫漢番禺。坐盟彝鼎寒兵氣，道出羲皇結酒徒。安用養生求四印，胸中書味已如酥。

挽左南孫
結鄰湖曲笑啼同，酒聖詩豪落眼中。出管名山非俗吏，竟戕狂藥問天公。陪游忍憶僧牀對，娛老翻悲子舍空。賸檢遺編儕作者，流傳猶識故家風。

挽陳石遺翁長男公荆
殘年未滅思兒淚，今與而翁共此悲。我祇吞聲延氣息，而翁猶及費文辭。互爲藥誤天難問，獨許才强世所期。料得九冥憐二老，兵戈相望更何之。

壽曾重伯六十（一九二五）
搴芳逐臭般游歲，潭叟矜誇得聖童。睥睨神州換歌哭，盪摩綵筆爛虛空。九流匿腹雷聲出，萬象堆眉嶽氣通。老去求田尊健婦，傲予逐作富家翁。

次韻倦知同年病起
倚海樓欄許養疴，田園挂夢飲誰何。藥香斷續鼠爲伴，兵氣沈浮鳥不歌。自警癡懷虞夏沒，猶擎大句杜韓多。至人息踵滋靈液，宛挺孤松悅澗阿。

庸庵同年賦詩見懷時眼中兵起先發襲擊感而次韻答所寄
跡疏叢桂嶺，待菊發華滋。貪接高人躅，翻傳幼婦詞。海霞輝寤寐，湖葑亂愁思。辟世存杯酒，休論惠與夷。
覆國迎千劫，移家續一年。飽颺鷹已怒，突出蟻相連。氣奪揚塵道，寃攀掌夢天。弄戈對把筆，留命作癡顛。

次和倦知翁近感
過師枕席萬全不，遮道壺漿孰獻酬。行帳雲垂尾閭海，前鋒塵接秣陵秋。從來崩坼成兒戲，贏得荒唐寫客愁。一老觀星揩淚眼，欃槍斜指少微留。

庸庵寄示重九海樓讌集之作適是夕飲仁先湖上宅放舟泛月而歸次其韻答之
動搖海色危樓上，隔歲聽潮惜此筵。故老依然誇勝會，哀歌欲絕是何年。花光肯照魚龍窟，野哭應連雁鶩天。賸造湖居酌醇醞，峰前醉放月中船。

蒿庵同年寄詩見懷依韻和酬
抱蜀起居籠萬象，飛吟猶愛鵲聲酬。荒荒魂繞瘡痍地，澹澹杯邀島嶼秋。爬剔蠹痕存國故，迷離蠶食亂鄉愁。逃名逃世餘湖艇，公儻過予爲少留。

康更生翁既返丁家山寄廬過訪不遇有詩見及次和二絕
碧湖秋滿奈愁何，挂夢山亭放菊多。盼到主人邀一舸，空攜大句壓風波。
鯨海狼區探幾何，征衫徒涴淚痕多。對花遲我閒攜酒，夕照峰頭話劫波。

次韻蒿庵老人見寄
輪蹄已劫風光去，聊疊盆花壓酒筵。冷接鶴聲穿遠海，閒尋蝶夢保餘年。列仙自媚壺中景，望帝終迷劍外天。峰壑吐晴籠白髮，寫憂猶有放生船。（西湖放生，魚禁取食，公亦預禁約之一人。）

更生翁既相過不遇復饋盆菊池魚媵以三絕句率和報謝
山居訪舊命湖航，虛過高軒欠舉觴。一水盈盈情脈脈，有人扶杖立斜陽。
抱膝廬旁萬菊叢，劫灰不涴自搖空。憐予負盡看花約，分貯樓欄受曉風。
出網雙魚帶笑看，不忘老秃佐加餐。深慚亦飽姜侯德，罷向靈巖斬釣竿。

次和答蒿叟三首
疊吟怒湧源泉似，萬斛慚將一勺酬。坐洗襟懷吞海氣，隔扶魂夢濕湖秋。尊前菊影開奇境，鬢外墳痕有斷愁。逸趣報公攜島客，（康更生翁自青島還湖居，與同游。）表忠觀更訪碑留。
窅然燕處忘天下，不放笳聲落几筵。寇盜連羣猶過隙，詩書定命欲疑年。尋秋畫出圍花屋，（謂仁先。）共影筇迷墜葉天。（謂閑止。）採藥求仙癡絕耳，憑渠風引海中船。
癃疲安問起沈疴，天柱摧傾喚奈何。運去曾逢龍種泣，德衰猶接鳳兮歌。典墳堆案元精合，海水添潮老淚多。稍欲從公參睡味，一氊番市戀槃阿。

樓望次韻呈閑止翁
樓頭縮手繫新疴，對酒其如缺月何。涼滿沙隄浮水氣，暝歸帳卒動鐃歌。劫餘一塔殘鐘滅，燈外雙橈好影多。待看霜痕翻木葉，攜公晞髮杖陽阿。

寫懷次閑止疴韻
往時初脫九秋疴，詩興曾聯水部何。（謂居湘時患痢病，與塾師何璞元相酬唱。）彈指黍離迎暮景，牽腸桃梗廢酣歌。堯年歷歷蒼天死，禹甸茫茫白骨多。擬撥烽煙追謝客，登山心跡託頤阿。（康樂《登永嘉綠嶂山》詩有「頤阿竟何端」句。）

次韻倦知同年感事
肝膽早知成楚越，腹心偏許寄羌戎。何曾滄海看三變，漫向中原角兩雄。躑躅寧爲投鼠器，跳踉誰挂射蛟弓。癡兒託命吟聲裹，目笑塵飛萬騎東。

同閑止和倦知感事詩觸景增愁乃擺落而託俳諧體仍用其一東韻
小雨生寒蚊蚋盡，功同掃寇與平戎。息身欲笑耽吟島，（「數息樹邊身」爲閬仙苦吟所得句。）載酒應慚問字雄。夢戀飼魚荷葉餅，（謂玉泉寺魚池。）閒期射鴨竹枝弓。天遺我輩兵戈外，搔首摩須和一東。

次韻庸庵同年寄懷
難忘賭酒聯吟處，花近樓中月下筵。老昧各私真率會，餘生猶戀太平年。祇今魂氣依殘唾，不隔烽煙落九天。儻問聖湖安着我，水痕掠筆屋爲船。

游西溪秋雪庵看蘆花用倦知庸庵閑止唱酬韻
溪光盪入萬峰晴，十二橋銜打槳聲。到倚高樓花滿眼，白波翻海接霄明。旁淤洲渚鴉巢照，裂幅雲霞雁字橫。冷抱孤芳薦杯酒，有靈詞客鑒余情。（庵中設浙東西詞人木主。）

次韻伯夔宴集夏吷庵園屋月下看菊
隴畝圜圜似仰盆，吟人選勝一椽存。當階觴榼埋花影，倚杖須眉出月痕。自冷秋心霜露寫，偷娛海角夢魂尊。吾衰未及東籬下，强和陶詩恐不根。

次韻余鹿門世講感事
斫地哀歌有此不，盡收怪變起相酬。長霄風亂旌旗影，獨寐燈搖鼓角秋。堆案遺經從解穢，列盆晚菊對含愁。君家父子心源在，句法猶爲汐社留。

疊韻再答伯夔
肴胾堆盤酒瀉盆，萬花圍客嘯歌存。荒區移植開三徑，冷月攜魂併一痕。夜氣自肥蟲語靜，煙光初漏鵲棲尊。何當躡屨從諸老，世外餐英卧石根。

雨中自丁家山康廬還飲蒼虬湖居被酒夜歸同閑止作
下窺湖水狹如盆，細雨燈窗笑頰存。暝曳虛無孤島氣，坐侵明滅萬花痕。歌呼自寄神州痛，酩酊方知惡客尊。徑黑夜歸吠寒犬，掉頭有宅繫雲根。

再用前韻寫蒼虬宅夜餘興
松出高牆菊在盆，（蒼虬所畫松懸壁間。）迷離光影鏡中存。燈如星點渴圍坐，屋滿雨聲涼有痕。泥飲何妨遭杜甫，山行幾欲叱王尊。（丁家山懸磴頗險絕。）狂歌醉語沈沈夜，莫數生前白髮根。

次韻答伯夔送太夷北行
三疊猶傳嗚咽聲，淚看注海與潮平。夢存大事將誰待，天鑒孤衷復此行。羣盜相乘詩可討，賤儒自喜謗非輕。衰殘未逮涓埃報，九逝魂依北斗明。

同閑止杜園晚步湖隄上用前韻
疏柳搖湖葉葉聲，新隄沙淨簟紋平。千巖作暝鴉羣沒，一水涵空魚隊行。綽約重樓歌吹隱，飄旋小艇羽毛輕。胡牀列坐車音裏，遠火高低隔霧明。

伯夔酬詩相奬感而次韻卻寄不自禁哀音之發越也
自挈哀歌殉鼓盆，祇餘骸骨塊然存。燎原日願同灰燼，靈窟天留照淚痕。爲奏咸韶如有悟，終儕培塿不能尊。吟聲出海迎湖舸，聖處還期立腳根。

次和伯夔獨游徐園看菊
徐園異菊列千盆，往歲探看仕女存。屢劫歸君成獨賞，短吟題我尚餘痕。從遺濁世魂初合，勝讀離騷道已尊。惆悵落英留眼待，孤山補插野梅根。

曉起寓興用前韻
峰頭吐日爛金盆，暖入牀幃餓蚋存。書冊叢叢貪引睡，古今泯泯欲生痕。對花獨媿形容槁，得酒初教肺腑尊。早晚青山便埋地，一杯從插六塵根。（謂方營葬事。）

庸庵同年寄示新篇且將以我輩最近所唱和各寫而聚爲一卷子命曰吳越五老聯吟集亦紀一時之哀樂也至久遠之保存遺落皆可成故事次韻戲酬并博蒿庵倦知兩同年一笑
彭澤奇游累負疴，謝公共和覓羊何。誰知五老分吳越，仍續前賢播詠歌。寂寞殘年同命惜，淒迷故國告哀多。賈胡落手疑名姓，論世差非曲學阿。

憶去歲避兵滬上常聚爲詩鐘之戲次韻寄倦知同年
亡命迭爲文酒會，飛牋截句列長筵。坐乾涕淚娛酣戰，歸狎煙波又換年。湖海相望聊示疾，夢魂不滅與攀天。飄山墜葉穿瘡雁，星底誰窺訪衲船。

和答閑止翁見贈同疴韻
作健居然謝卧疴，萬金良藥飲亡何。醉魂併入凌雲氣，世患收爲變徵歌。濕沫呴濡非不幸，素心賞析已無多。（嚮同鄰巷游舊凡五人，今吷厂去，南孫死，猶有翁與杜園及余三人耳。）月宵霜徑呼乘興，山鬼從之薜荔阿。

宗武寄示過金陵舊廬感賦一律次韻酬之
死別匡牀萬景徂，魂痕猶啄白門烏。緜緜歌哭獰飙散，杳杳樓臺冷月孤。漸挽心肝親浩劫，獨支皮骨出晴湖。吟人隔世銜杯處，手種孩松拂瓦無。

喜伯夔至次杜園用江風體韻
坐躭對簿與閒游，（伯夔爲海國人訟湘礦有連，時時滬公堂傳訊。）搖兀車箱駕海舟。排雁峰巒收暝色，棲鴉榆柳帶殘秋。袖攜詩句清而遠，坐接談諧去又留。箕斗插椽浮茗氣，還裁寸恨入燈不。

周雪盦乞題浮嵐作雨石供爲九雲石之一
非煙非霧埋晴旭，虧蔽景光森雨足。一卷之石吐氤氳，雪浪無奇艮嶽俗。即今旱氣燭東南，孑遺徧禱流滋甘。儻置壇場歷郡國，眼穿活我比瞿曇。

題陳叔通百梅書屋圖
超山有梅十萬株，大庾鄧尉顯晦殊。春濃結客恣探取，村村花燭天模糊。寒香醉骨盪魂氣，蜂蝶不到晴鳩呼。編戶賤花涎摘實，漬以鹽醬輸江湖。獨號宋梅歷千祀，盤踞殿腳神祗扶。好事築亭收怪醜，暫與摩撫終難摹。陳侯裹足未預賞，自蓄百本誇吾徒。搜揀衆史追六如，巧奪造化遺其麤。錯出筆勢幻奇景，歲時照眼無榮枯。安用補山拓場圃，牆壁几榻花所都。轉媿曩游費腰腳，盛開但博娛斯須。君家老人風光主，緜緜神理誰謂誣。先兆題名況落手，天眷微尚彰勤劬。旦暮讀畫拂書屋，從哂何遜驕林逋。

爲石醉六題其師江建霞京卿遺墨冊
建霞振奇人，矯如六尺驄。麗文副夙業，藝能復旁通。篆刻詩書畫，造微靡不工。當年聚輦下，逐隊塵濛濛。顛倒狎羣輩，悲歌燕市空。國敝出視學，騰聲齊祝融。救時務變法，灌輸破瞶聾。余亦侍持節，親覩造士功。麓山臨餞席，啼眼迎霜楓。一別殉翻覆，君茹萬恨終。石侯輯遺札，印迹留蔫紅。愛才極誘誡，悃愊探無窮。相知媿未盡，信有研經風。且徵石侯賢，緘髓氣誼隆。湖樓燈火寂，夢痕挂殘叢。懷賢哀窈窕，易代攄孤衷。

陸藹堂求題其遠祖放翁遺像
陶集冲夷中抗烈，道家儒家出游俠。放翁孤抱頗似之，皆奇男子無分別。可憐垂死望王師，忠義從今欲語誰。歷劫天留團扇面，起扶名教與論詩。

壽余壽平同年七十
樊山酒坐接昏晨，盤鬱奇懷尚絕倫。誰念功名歸健者，聊同哀樂作流人。艱危自試皇穹察，疾苦難忘讜論伸。晚識長生有靈藥，安心閒與海鷗親。

雪晴登四照閣同閑止杜園
殘雪猶留一角山，來凭高閣映衰顏。晴痕窈窕湖船出，寒籟吹噓石像頑。漸濕枯根妨磴道，莫飛醉語落塵寰。白龍夭矯誰騎去，祇帶鴉邊夕照還。

庸庵用游半淞園韻見懷次答
閒蹤問園館，晴色滿江郊。織浪迴廊側，棲煙秃柳梢。杖尋晞髮石，亭欠蓋頭茅。清景摹乘興，含毫浴硯坳。
落魂風月坐，耆舊夜圍甌。燈火搖深念，簾櫳鎖斷愁。疊吟堅壁壘，老味殉林邱。湖海同聽雁，聲聲博掉頭。

次韻答德清知事袁潛修袁爲湘潭人其縣醬油最擅名故掇句及之
僻性稍疑木石親，得君添作眼中人。披襟卻帶煙霞氣，選韻渾忘簿領身。鄉縣醬油應染夢，湖隄梅藟已含春。偷閒射覆娛長夜，來去扁舟莫厭頻。

乙丑除夕次韻答倦知同年
殘客光陰託燼餘，接牀湖樹鳥窠如。三年留命償磨折，一室何心問掃除。催老杯澆終古恨，移情燈顯數行書。杭人認入承平世，爆竹聲沉萬井廬。

次和倦知丙寅元旦作（一九二六）
雲物當樓儼列陳，微陽在水映杯新。久同窮鳥依寒木，休問羣魔塞要津。氛祲不開迷故國，斧斤所赦託遺民。祇成閱世加餐飯，癡抱猶期嶽降申。

開歲四日黃秋岳自滬至雪中登六和塔歸過我即別戲贈并題新詩卷得二絕
白傅隄頭峰岫微，過樓雁影與依依。十年盼到尋詩腳，祇跨浮屠看雪飛。
騷腸溢瀝向殘微，龍筍傳聲有據依。收拾精靈出燈底，旁嗔寃魄挾之飛。

次答蒿叟疊用東坡聚星堂詠雪韻寄懷
我生於世如病葉，滿蝕蟲痕加霰雪。老去家禍承國凶，遯迹偷活亦癡絕。棹湖惘惘魂若迷，攀壑煢煢骨亦折。往往罷游當落日，身隨雁影穿煙滅。樓頭獨酌問何年，壯事綺懷飛電掣。彌天哀憤自開闔，但俯澄漪鑒面纈。海濱一老善男子，郡國利病察織屑。呵噓元氣起羸餓，呻號裂夢那忍瞥。復傾肝膈疊吟詠，寄痛略依變雅說。嗚呼何術挽橫流，早驗錯鑄九州鐵。

庸庵尚書至自滬三月八日攜猶子子式命汽車招閑止與余同游臨安玲瓏山尚書有詩余亦繼作
客久看徧門前山，兀倚湖光壁挂杖。花時臺館頗照眼，亦依蜂蝶媚尋丈。尚書禊約竟臨存，張飲聯吟付雙槳。發興攜爲玲瓏游，魂迎草樹初旭朗。飛車剎那百里外，談舌都雜雷霆響。臨安山勢萬龍鸞，偏矗一峯如側掌。折旋危塹蒼靄垂，迭緣梯級出甕盎。披襟呼吸元氣中，鳥聲不到屯魍魎。磨崖題刻宋逮明，蘇留大字尤倔强。（「九折巖」三字爲東坡書。）絕頂旁得三休亭，坡谷佛印餘石像。偃蹇從呼學士松，下接煙嵐浮泱漭。坡公別摹笠屐圖，厠以楊琳眉映顙。千載爭存好事人，祈蓋把茅庇靈爽。（明知臨安縣蜀人楊琳，別築亭，摹刻東坡像，並列己像於右，今與三休亭皆傾圮。）入憩僧堂飽蔬笋，辟穀少年解供養。（寺僧不歸，有號辟穀客居此，爲設食。）空階紅濕牡丹肥，層架碧侵苔蘚長。抔土導尋琴操墓，幻景幽情一摩盪。歸徑依稀衙鼓傳，卧治專城泣吾黨。隔歲聯登天目巔，重過俠骨閉黃壤。（去歲遊天目，故人左南孫宰臨安，供張伴遊，今沒將一歲，歸葬矣。）肺腑哀樂通造化，終契裹糧適莽蒼。鴉點搖空落照迷，掉首猶纏天際想。

壽陳止存翁七十
每依羣從挹襟期，照坐高寒野鶴姿。早解逃名餘玩世，老猶嗜學益工詩。湖漪寫影須眉古，巖氣傳馨肺腑滋。自媚商歌護棲息，天倪曼衍一嬰兒。

爲姚虞琴題吳柳堂侍御罔極圖遺墨
堂堂尸諫大名垂，死所微憐遂厥私。當日死忠仍死孝，請看萬恨寫庸醫。
引柩蒼黃出國門，痛兼夷禍翠華奔。祇今海市同燕市，遺像防汚濺血痕。

庸庵同年七十生日詩
往逢躋周甲，圓靈已匿耀。卷懷雜流人，湖海答孤嘯。冉冉歷十稔，兇豎愈陵暴。宮車嬲播遷，九宇陷泥淖。公盈忠憤氣，閶闔幾上叫。時貢竭俸餘，涓埃詭自效。履運占剝復，養晦神不搖。文酒遮耆舊，酬唱寓啼笑。瞻由過邁間，接跡況同調。一歲增一集，白陸括清妙。新禊命筇屐，把琖湖岫照。攜登玲瓏山，勝賞領其要。腹納萬靈還，星暖令辰告。海濱伏大老，天意寄再造。定命開景光，榴枝鵲聲噪。

壽彊邨同年七十
側身天地一畸人，蘭佩行吟漲海濱。終古精靈歸點筆，兩朝出入付霑巾。搖搖雪鬢興亡影，逐逐麻鞋戰伐塵。莫負非園星照酒，（非園屬粵賈，甘翁鄰居，諸老每集此遊憩。）天留駐景與逃秦。

病起六月十三夜月上泛舟穿斷橋傍孤山觀荷
日氣樓臺喘汗懸，初昂病骨落湖船。月痕在水魚吹沬，鐘籟搖山鶴警眠。脫死有身窺象罔，飛涼將夢合雲煙。芰荷一角微馨界，醒我漁歌塔影邊。

朱曉南翁新營別墅於靈隱韜光間圖之於箑爲題一絕
層疊嵐光碧樹疏，山阿結屋羡移居。塵寰逃暑今無縫，儻許從公讀道書。

吳仲言屬題羅癭公病起詩遺幅
死別餘披病起詩，燈痕魂氣與迷離。迴腸影事安心藥，終古誰憐此士癡。
西山抔土一詩人，付我題碑歲又新。（癭公葬西山，臨歿遺筆屬余題墓碑，曰「詩人羅癭公之墓」七字。）想得九冥成淺笑，羣兒顧曲對揚塵。

七月十五夜移艇子就斷橋步月
初得微涼放柳條，湖平月滿大魚跳。夜山一片生秋夢，來拾蟲聲立斷橋。

十六夜同閑止節和就隄旁小艇玩月
薄薄秋痕細細涼，就停蘭槳當繩牀。閒人三兩烽煙外，共抱孤蟾話故鄉。
吞吐山光夜水空，四飄梵唄月明中。斷雲作雨無功效，對滿燈樓楊柳風。

湖上贈別玉霜
湖曲猶留病起身，日飄欬唾雜流塵。斯須培我淩雲氣，屋底初看絕代人。
絕耳秦青暗斷腸，故人題品費思量。（謂癭公。）終存風誼全生死，爲話西山涕數行。

謝復園翁客湖上過示唁蒼虬新句因贈
椎結飄吟湖水秋，盡傾哀怨對蒼虬。傭書覓食無歸處，魂冷當年海日樓。（君爲沈寐叟弟子，至滬留海日樓累歲。）

倚欄一首
湖光山靄手能捫，雁路斜連馬鬣原。誰起樓臺隔煙月，半遮啼眼望歸魂。

挽況蕙風舍人
幾然劫燼鑄詞人，江海流離去國身。才並半塘相繼盡，老餘漚尹更誰親。賣文爲活孤芳在，抱古何求萬恨真。儻起陶公詠貧士，垂名成就甑生塵。

挽劉龍慧
白下逢迎方少年，高標妙悟顯吟篇。會心鐘唄攜筇處，落手江山打槳前。與世相摧懸薄宦，爲誰自媚到沈泉。焚餘叢稿天難忌，一二曾憑萬口傳。

次韻答朱庶侯見贈
吳山之麓嘉禾里，接子棋枰酒椀間。自擁風光元不忝，屢援飢溺有餘閒。養疴伏日高軒過，盪夢長雷突騎還。（初得江漢間戰耗。）起訝落窗飛鶴唳，峯尖孤影杳難攀。

毛公鼎爲寶華盦所藏端忠敏殉節後其家子弟轉售於日本楊君頌清許以同價爭留不得今付搨本屬題悵然占一絕
法物曾摩寶華盦，取同雷電國人慚。月沈空挂山河影，誰及楊侯一味憨。

余病後止酒一夕夢與客傳觴醇醞也覺而失笑
染疴斷飲尚偷生，嬌女彌防酒禍成。老去遣愁憑底物，二豪呼盡夢中觥。

樓望
湖隄着我伴棲禽，風物蕭蕭萬劫心。隔世憶符燈下記，澹雲微雨做秋陰。（五十年前試南昌，夜過亡友胡肅藻，讀其日記，有「秋陰是澹雲微雨做成」語。）

雨望
水檻初涼出鬢須，陰陰蟲寂鳥停呼。真成塊獨逢秋雨，憑濕魂痕染綠蕪。

湖隄晚步
垂楊斂暝不能風，鴉啄殘霞墜水紅。艇子遙遙車逐逐，徘徊心事有誰同。

贈邵潭秋時授課之江學校
詩人心跡兩崢嶸，坐擁巖巒廣厦清。從此雁邊江上塔，吟聲次第答鈴聲。

枕上聽雨作
聽雨殘宵老病身，鳴廊飄瓦動孤呻。隔山濕盡墳頭土，開眼應憐枕上人。

宋殿生移居新築宅雨中招飲未赴
華屋占隨燕賀遷，況調鄉味助流涎。倚樓貪抱霑須雨，恐帶斜風散綺筵。

雨後偕閑止立湖側觀漲
千山出浴掩斜暉，草氣煙光欲合圍。三尺漲痕添一雨，澄鮮秋水照鷗飛。

曉霽
閉門霖雨暗愁顏，作伴飢烏去復還。起怪半湖鋪錦綺，樓頭初日滿秋山。

闡閱義寧平江之交有戰事所取道恐當先塋鄰近愁思寫此
蹂躪東南萬騎蹤，側攻孔道又傳烽。殺人盈野尋常事，濺血休污蔽塚松。

曉起書所見
笳角聲悲落夢殘，披衣窗下試探看。飛鴉數點湖濱路，初擁旍旂躍據鞍。

秋晴放船紀游二首
錢王祠
新扶梁棟壓湖湄，功德猶堪保桂枝。（祠中桂花稱盛。）處處遺黎望蘇息，白頭彈淚讀殘碑。（蘇書表忠觀斷碑尚存列。）
三潭印月
貪尋月夜阻膠舟，（雨前水涸，往踏月，閑止同舟，不能進，敗興而返。）水長秋高始一游。依舊四洲無此境，（康更生翁題聯有「遊徧四洲無此境」語。）盡吹荷氣立橋頭。

夕望
遠樹微微羣噪落，平波渺渺斷歌留。屋山又挂如弓月，孤恨幽情自滿樓。

許苓西屬題先德岱麓旁雙松圖
鐵榦縱橫嶽氣扶，雄人挂眼立踟蹰。雙龍終古纏雷雨，肯伴云亭五大夫。
寫圖車下寶傳家，出示猶驚萬怪拏。湖宅從今添蔽蔭，滿飛松氣濕栖鴉。

中秋夕樓居看月
節物仍逢瓜果盤，餘生天許戀闌干。分來湖尾銜觴月，曾照家山戰骨寒。
四歷中秋轉徙中，今宵月好始摩空。樓頭獨看籠歌哭，寫影如猿一秃翁。

張惠衣乞題北堂夜課圖張爲峽石鎮人
峽石林巒湧屋隅，慈烏引子夜相呼。依依收入孤兒夢，追寫秋堂授課圖。
縫刺劬勞白髮新，燈旁厭案起騷人。祇今教孝淆邪說，看取家規護五倫。

真長過示攜家玉泉寺觀魚新句歎其清絕戲題
山寺迴廊餅飼魚，攜家成佛儻關渠。晚鐘散客清暉徑，檞葉嵐香拾句初。

挽李筱石
故人有後數而翁，海客過門許與同。子駿自傳中壘學，官奴及振右軍風。當關蹀血尊孤尚，達旦抄書殉固窮。志士偏無三甲驗，老懷流恨接哀鴻。（《管輅傳》：「背無三甲，腹無三壬，此皆不壽之驗。」）

李珮秋乞題先德孝笙大令萬峯草堂圖因用蒿庵倦知二叟所疊韻
昔登祝融巔，孤嘯俯八極。臨餐雲滿匙，撼寐風落石。飢鷹啄鐵瓦，虎涎腥殿閾。神往伴殘僧，一生煨芋畢。抱古得吾黨，吟屋蔽叢樾。時來苟冥會，（用陶句。）略同彭澤出。佩綬領湖嶠，政成踵蘇白。魂氣濕草堂，孰云萬峯隔。改世圖猶新，爲想讀書日。衡廬接烽煙，後死更安適。

壽李珮秋母聶太夫人七十
賢明首列中壘傳，慈儉亦寶老氏書。夙秉天德示法式，婦職母教今誰如。兩世循良播越絕，快覩扶輿映嵽嵲。膝上不負濟時才，開顏歲歲長生訣。

臨榆王氏姑婦二烈題詞
熙甫昔傳子舸妻，同日從姑畢苦節。今聞舊族出臨榆，約殉相攜事彌烈。頽流異說汩天紀，義存匹婦無斷絕。嗚咽江水繞雙墳，草樹應滴啼鵑血。

題徐又淑女士畫蘭
翠袖吹寒印墨痕，疏疏花葉認靈根。天荒地變孤芳在，爲佩留招澤畔魂。

林蔚文乞題虎口餘生圖
羲紐弛解禹甸裂，大盜煽之禍彌烈。怒張爪牙互搏噬，使君偶幸虎口脫。畏途在紙猶落魂，巖壑結盤徑一髮。留作痛史紀共和，政散民流天所絕。

江叔澥翁七十壽詩
閩英起蜀徼，骨聳孕名理。濡染揚馬鄉，詞林有根柢。通識該羣經，創義探故紙。頗涉短長策，不廢當時體。賓師預帷幄，鄰封互倒屣。憶聚白下廬，談諧角恢詭。吟飄鍾阜雲，歌拂秦淮水。別去按一道，妬飽黃河鯉。宦成丁改步，大隱金門裏。洶洶地軸翻，汩汩人綱圮。發憤勤著書，微辭護前軌。遑云撥亂世，孤奬明夷旨。劫運老卻人，公亦七十矣。懷舊翔深衣，側聞髯愈美。鷄鳴風雨交，常度存君子。吾衰轉徙餘，湖淥日漱齒。北望鸞噦清，雙影五雲底。兵氣爲掃除，星辰鑒設醴。

次韻答倦知同年視疾見贈
孑遺安問黃農沒，耆碩如瞻岱華崇。移疾海壖兼涕笑，爭鋒江介孰雌雄。雨中裹飯襟期合，劫罅傳吟影事空。肝胆須眉貪照我，小車音熟矮籬東。

次韻答蒿庵同年
醇德大年天所厚，高名老學世爭崇。道存六籍憑扶樹，詩演三家各長雄。（滬上遺老吟興不減者，祇公與庸庵、倦知三叟耳。）起陸龍蛇鼾吼接，擁階鵷鷺夢痕空。寒儒亦是瘡痍一，炙背今依日在東。

次韻答庸庵同年
禹域披離堯歷斷，猶聞劫盜擁樊崇。橫遮鸇隼天長暮，浮雜龜魚海不雄。霜霰倚樓窺斗極，鋒鋩藏句破雲空。纏疴欲試安心法，坐待狂呼萬騎東。

息存翁宅消寒第二集庸庵有詩次其韻
養疴閉置如新婦，會踵耆英始一尋。列坐分依簷日暖，聯吟盪入陣雲深。仰瞻弄筆飛仙跡，（壁間懸有扶鸞所贈聯。）已負潭戈烈士心。飯有家風娛老秃，鼎彝氣襲籟沈沈。

倦知同年消寒第三集未及赴乃以即席詩見寄次韻酬之
彌天四海各蟠胸，想得浮巵蜃氣濃。筇杖乍違山水窟，欃槍竟犯斗牛衝。陶潛故里荒三徑，杜甫殘年對四松。飄泊忝爲文字飲，隔隨父老媿衰慵。

息存翁見示倦知廬讌集詩次其韻
塊獨誰窺怪變胸，海風不散燧煙濃。疑年久作溝中斷，辟地翻當天下衝。齒舌羡能咀大胾，蒿蓬幸獲倚長松。是翁钁鑠申章句，起我閒居萬事慵。

次韻息存翁感事
負疴無復酒澆胸，坐接腥霾蔽海濃。秦間出奇收壁壘，輸攻裹創踐梯衝。都成垂死霜前草，誰顧忘年澗底松。劫燼看看堆五嶽，攀天贏得夢魂慵。

次和伯夔生日自壽專言文事以祝之
末流作者沿宗派，最忌人云我亦云。樹立還期成一子，聲譽安用列三君。讀書榻有濠梁趣，養氣雷生岱嶽雲。不負壯夫償老學，風行水上與論文。

再次和伯夔生日自壽專言詩事以祝之
昔賢句法高天下，遺響都非衆所云。徒掇毛皮應笑我，能雕肝腎一逢君。陸離奇景輝孤夢，冥漠空霄寫大雲。五十詩人起高適，還如霧豹澤其文。

題譚祖庚詞人遺像
叔寶神清天所忌，育長影好語爭傳。按歌松下尊孤恨，不數楞嚴十種仙。

題瓶齋所藏湘綺翁論詩冊子
尋源星宿遺疏鑿，訪道崆峒失智愚。中雜老兵甘苦語，漫云轍跡至人無。

題瓶齋所藏湘綺翁書便面冊子并首列樓中畫像
湘綺樓才片席寬，霜髯影竹氣高寒。隨風咳唾皆珠玉，拾取今餘跂腳看。

題開縣李節母事略後
使君所後母，節苦誦已徧。及披使君狀，滿聽哀禽囀。傫然不貪殉，孝慈爲之殿。委軀事病姑，承依作寢薦。吞淚鞠孤兒，枝拄忘餐飯。終始保家風，恩誼逮豎賤。神鬼奬冥冥，艱厠獨行傳。人綱久掃籜，閨闈延一綫。欲訴太僕公，眼枯得邦媛。


題清道人爲曾節母所作柏石圖
道人寫柏石，持以壽節母。命余綴讚頌，淹遲呼負負。母尋反真宅，道人骨亦朽。今對無母兒，鬻藝稱髯叟。照海授此圖，不忍憶前後。維母歷艱勤，誓死脫踐蹂。瀝血染魔魅，氣蝕尺雪厚。陰教表彝倫，遺澤存井臼。髯秉挺立姿，多難自餬口。灑墨愈吞聲，襁抱餘老醜。魂依柏石間，亡命復何有。

丙寅除夕
轉徙依窮海，淒迷引暮年。淚痕吞作酒，花影對生煙。戰伐成娛老，癡頑乞補天。燈樓有今夕，付抱雨聲眠。

倦知巽初瓶齋示元旦新句亦繼作（一九二七）
高譽二三子，得句與年新。自有淩雲氣，俱爲斫地人。朝光殷鵲噪，海色隱龍鱗。噓暖塘山路，髠枝坼早春。

新歲第二日雨坐
不雪分疏雨，匡牀小火依。海空飢雁聚，地僻賀賓稀。止酒還如醉，招魂欲自飛。差便五里霧，兵氣濕微微。

次韻庸庵同年元旦口號
樓居高興雁羣聯，改歲聊攤斵硯磚。近喜新吟接坡谷，昔資雄鎮控幽燕。老懷自護千金弩，歸計難求二頃田。哀樂銷磨頭可白，鈞天夢了定何年。

正月三日倚樓看飛雪
雨底俄吹雪，層層拂海來。眼穿兼雁鶩，影亂寫樓臺。竹樹肥雲氣，疆場蓋劫灰。流人爲起舞，只媿欠銜杯。（余因疾斷飲。）

立春日雪晴
照牖換朝霞，瓶枝亦吐花。雪痕疲啄鵲，地氣醒藏蛇。歲月孤呻接，樓欄萬象加。離居忘苟活，猶戀煮春茶。

步馳道晴望
稍遠喧闐市，閒爲躑躅行。牆根埋涸轍，雲罅漏寒晴。摩盪氛祲氣，沈浮鼓角聲。翻疑投雁處，山帶夕陽橫。

人日吷庵園館夜集
小車穿徑造幽居，添架吟堂到眼初。雪後園枝含琇瑱，酒邊野色浸階除。偷娛沆瀣游方外，自聖肝腸出劫餘。新月親襟移戰地，飛空歌哭儻關渠。

次韻庸庵人日見寄
陽狂孰察行吟地，虬駟雲耕儼降靈。大塊氣蘇風應律，中天運渺草無蓂。彌襟哀憤餘年共，隔夢湖山勝會停。猶吐光芒配殘月，海隅懸作啓明星。
先皇收士託夷途，話舊銘肝復口瘏。裹飯四人相與友，（丙戌榜同年，惟公與蒿庵、倦知及余居滬。）披裘一客欲妨吾。滔天禍水流無極，玩世孤懷韞不沽。野史築亭終在眼，那能著論竊王符。

張安圃師挽詞
儒臣表諫垣，立朝有正色。試外翔炎徼，風培垂天翼。輾轉擁節旄，泱漭控南極。爲治本清靜，雄圖蟠寸臆。恥翹赫赫功，身教化貪墨。儉素寖移風，四海歸耆德。運會兆崩解，矢竭彌縫力。及老鎮江介，禍延幾不國。盡瘁支艱危，縈寐弭反側。孤立坐陷敗，救亡更何術。觀變沽上牀，蹉跎曜靈匿。魂戀銜木禽，眼穿揮戈日。一瞑纏萬恨，騎箕訴討賊。夙昔親典型，氣肅語質直。長耳垂霜髯，改世成追憶。鴞音搖餘喘，未忍訊眠食。私疚負恩舊，哀接海雲黑。孰采防微疏，增重闡幽筆。

初春同遜初伯夔過非園
咫尺鄰園憊未窺，好奇兄弟挽尋詩。泥中石吐跏趺像，屋底梅肥屈曲枝。都市殺人違茗坐，陰晴帶客活煙絲。戰塵不污攢眉地，數點棲烏許作癡。

苦雨
雨腳垂溟海，沈沈氣不陽。瀉檐笳并咽，潤帙字生芒。鴉陳旋開闔，鼉吟接混茫。憨跳魑魅影，合眼過繩牀。

壽康更生翁七十
九老成圖猶在眼，（翁登六十，同人置洒製《九老圖》爲祝。）十年閱世益刳肝。已窮呼籲天誰補，爲濕精魂海自寒。騎氣夜穿星宿界，（翁自云夜中神遊類如此。）著書廬戀薜蘿巒。（謂湖上丁家山精舍。）頗傳采藥蓬壺返，活圈憑依駐景丹。

壽黃石孫觀察七十
直聲令望重朝廷，出守巖疆刃發硎。按俗邊延喧故事，隱居陶翟映前型。長饑自飽煙霞氣，殘夢猶依廟社靈。天眷婆娑扶美意，芝蘭玉樹滿階庭。

題何蝯叟殘畫二紙
蝯叟書名冠禹域，短長句亦欲無敵。偶弄畫筆見者稀，篋笥殘遺爲收拾。吐胸萬怪爭盤拏，是葉非葉花非花，虎豹須鬣蛟角牙。不屑之氣掃窠臼，突兀象外名其家。

花朝瓶齋讌集次其韻（是日兼爲子婦納吉，有媒介在座。）
破睡惟憑茗椀澆，吟人近局解相招。墨馨花氣浮三雅，胡服儒冠集一朝。雁勢拂晴初逐隊，鶯聲落座有餘嬌。樓窗窈窕靈雲底，待握春風付洞簫。

梅泉巢園賞櫻花次吷庵韻
老眼仍逢滿意花，宛如郊句發天葩。換形丘壑明流水，寫照扶桑截斷霞。隔茗層層魔舞亂，傷春脈脈夢痕差。海藏樓畔分行樹，各領風光取自誇。

沙發園和吷庵
腥埃哀吹日相侵，藏市名園始一尋。絢晝崇桃干氣象，養茸幽徑雜晴陰。浸顏池水圍紅樹，媚座亭皋響翠禽。付與殘陽暖殘客，須臾逃世起微吟。

華籠園重伯瓶齋吷庵伯夔同游
廣場夾道畫棋枰，一碧濛濛淺草平。覆釜巖泉寒碎滴，張帷藤蔓隔新晴。水邊士女參差影，天際鶬鵝斷續聲。烽燼不汚行藥地，棄芳所在若含情。

蒿叟示以告存之作次韻和酬
一樓蜃氣壓騷魂，浩蕩靈修隱几存。捨法維摩聊示疾，守雌苦縣欲相尊。寐侵世患啼號滿，息養天倪沆瀣溫。方驗神凝年穀熟，占爻運繫括囊坤。

非園和鶴亭同游復有梅泉吷庵伯夔
鄰國如屬我，聊許客同尋。有犬不敢吠，得鶯爲伴吟。零花扶石氣，叢竹嘯牆陰。蠻語娛圍坐，蒼然夕照深。

愛儷園紀游鶴亭吷庵伯夔同作
當年選勝播留題，重覓魂痕已自迷。衆木扶疏陰益合，雜花開落候難齊。倒池樓觀搖金碧，覆徑藤蘿裹笑啼。聽唄齋房巖氣冷，巢烏坐對養端倪。

徐園看所列素心蘭杜鵑和鶴亭伯夔吷庵
車騎喧闐塞一門，花光層疊爛千盆。盟心恰稱幽人佩，啼血應還望帝魂。分醉溫馨酣入夢，被呼尤物寂無言。爲兒所賣辭巖谷，反覆偷看有淚痕。

重游沙發園同鶴亭重伯吷庵伯夔各賦六言紀之
流人自成滋味，賈胡別擁槃阿。顧影屢尋斜日，蕪平樹直踏歌。
隩區照水坐石，肺肝掬曬微晴。戰地鉏犂盡廢，偷憐布穀聲聲。
花藥盛鬋傾國，偶隨步屧驚逢。銷煙一媚老醜，飛來無蝶無蜂。
微命猶殉勝覽，車箱拾句從同。神官祇哦六字，固哉記夢韓公。

四月既望花近樓讌集次韻庸庵同年
鶯吟花吐媚晴辰，不減初筵領好春。挂眼已成三變海，撫膺餘歷四朝人。久淪聖法羣言亂，各保癡頑老味醇。興在毋忘真率會，儻增僮約恐難遵。（蒿叟有會餐從儉約，出示座客。）

攜病山晚步非園看玫瑰
隔朝晴放一籬花，安步攜看抹絳霞。離合神光照衰朽，爲分殘淚養根芽。

庸庵尚書同年七十有一生日示以題長公所貽耕煙畫爲壽長句酬和此篇
尚書兄弟雙驊騮，勳績文采孰輩儔。其先族望繫南州，太公筮仕黔山陬。歷宰壯縣聲施流，普安尤驗鷹化鳩，政成不歸占籍留。奮騰諸男戞琳球，二難益爲國宣猷。垂老猥纏改步憂，匿迹海屋東西頭。降辰置酒對紅榴，伯氏獨以名畫投，山川風物墨痕收。乃圖普安界陴溝，耕煙寄興貽邑侯。曠世冥合出鬼謀，甘棠無異瞻松楸。在昔東坡壽子由，印香銀篆形歌謳。卯君亦起鳴相酬，視今髣髴匹前修。孝友浹洽天所優，劫罅一句開千秋。畫聖精靈可捫不，拂塵黏夢託卧游，光氣歲滿花近樓。

五月十日同人補祝庸庵同年生日於酒樓次和其即席疊韻之作
劫運翔羣盜，戈船壓萬邦。隱同遼海管，韻勝鹿門龐。健骨拋籐杖，吟腸漱雪瀧。佳期傳鼓吹，分醉買紅缸。（是日二三座客兼赴姻家嫁娶賀筵。）
老去餘歌哭，遑云夙願乖。文章猶共命，蹄跡盪孤懷。俊味魚羹美，腥雲雁黠埋。倚樓擎好句，忍話故山佳。

宗子戴屬題蒼虬所作西溪秋泛圖
狹狹溪流短短橈，低垂蒼靄濕孤搖。當年攜看蘆花路，魂氣猶寒十二橋。
勝處今誇秋雪盦，花光巖態一樓涵。詞流掌故鴉街去，落筆蒼虯記夢憨。

次韻倦知同年七十四歲自壽
萬綠親襟出劫灰，樓居直欲比蓬萊。耽吟魂與蟲魚合，破睡聲貪雁鶩來。離亂敢忘存皂帽，呴濡猶獲勸深杯。補天填海公能信，笑待乘槎取石回。

題龔景張楚金爰搨本
壽春楚故都，金爰掘陸續。近歲始出土，前人未著錄。龔君獲卅二，珍不數珠玉。文爲郢穎陳，於楚咸所屬。惟專與剸同，麟經證差足。九府齊刀外，奇字僅一讀。海濱挾相示，殘遺快藏牘。攷索啼號前，若忘世難酷。君既甘作癡，吾亦助張目。生今餘嗜古，未必不爲福。

題龔景張浦口湯泉小志
靈液滋穹巖，沸井播往代。梁儲讀書堂，手植二松在。形便控迤邐，風物披蓊薆。二帝辱臨幸，（謂宋孝武、明太祖。）哦賞踵名輩。韓秦記存一，搜抉出萬態。（韓熙載、秦覯皆作記，韓記已佚。）喧寂互推移，歷紀寖蕪穢。龔侯振奇人，弔古務起廢。甃石疏土脈，五泉瀦其內。既已除垢疾，亦稍利灌溉。賓館插澄泓，取適蘇渴肺。綴輯詔來者，勝地欲無對。余衰疲腰腳，招攜愆逐隊。魂戀寄老庵，浴罷騎龍背。（泉側孫莘老築有寄老庵。秦記：「浴後同尋龍洞。」）

冒鶴亭乞題十二世祖巢民先生遺像
崩運盪祲氛，密網投儁異。伊人履貞吉，翔集雲雷會。道廣匯羣流，物役擁高致。趣分嵇阮儔，迹與蟠泰逝。園館寫酒悲，聲樂出憔悴。翛然臞鶴姿，遺唳振天地。裔冑同所丁，騷辨接獨寐。潦倒歌泣場，海色黯執袂。衆醉不可收，清塵庶云嗣。

哭蒿叟
世改天地閉，喪亂延歲紀。海隅聚流人，呴濡保暮齒。劫罅依汐社，寫憂破塊壘。公健角兩雄，（謂庸庵、倦知兩同年。）唱和爛千紙。老筆書細字，鐵榦含玉蕊。賤子恧拙薄，傳誦但瞠視。近頒告存章，浹旬疾良已。光氣還朱顏，屢接退竊喜。危樓照秋河，惡耗雷電駛。奔視愆晷刻，榻空燭在几。嗚呼盡交期，博一哭公耳。維公儒雅宗，其學無涯涘。叢稿耀八垠，夙擅東南美。用才文章境，及耄貫終始。中外寄孤宦，風節式浮靡。琴寫三峽湍，纛卷九華紫。坐鎮警先幾，拂衣蜩螗裏。難作久飄泊，榮辱掃穅秕。獨纏濟物懷，號呼活凍餒。瘡痍所託命，畫肚中夜起。隔帷北斗斜，尋夢濕海水。數窮禍益熾，亘古人綱圮。白日舞魔魅，痛憤緘骨髓。魂魄應上訴，寃寧雪國恥。巫陽控窈冥，盲風盪萬里。企拔蹄跡場，茫茫餘後死。

熊述陶索題五歲殤兒所摹字二紙附以跨馬小像
燉煌石室睹殘遺，氣韻天成頗肖之。認是隋唐寫經手，謫爲馬上五齡兒。

寄題鶴亭水繪園陳樓（樓爲陳其年檢討十年讀書之所，有白秋海棠甚盛。）
山河改後有陳樓，夕照銜杯擁鼻謳。海表故家遺息壤，花光終古屬詞流。長髯拂帙元如在，好影翻歌不可求。隔世公誠忘主客，但招魂魄看吳鉤。

崑雲使者蔡相士索贈句
隱於方技保彝倫，閱世簾前淚點新。袖捲風雲銷劫運，悠悠誰是眼中人。

題缶廬翁自寫山水畫冊
蟠胸萬怪那能馴，吐作巖巒潑墨真。高處立公歸讀畫，蒼姿奇骨兩嶙峋。（九日從公於滬濱九層樓爲登高之會。）
老屋荒區木石頑，卅年前付筆追還。海晴指點雲生處，此是承平故國山。

贈梁璧元
改世重逢漲海濱，天遺痼疾鑄詩人。大弨挂壁張侯老，彌勒同龕白傅親。明滅巢痕猶記夢，摩挲劫燼自收身。尋仙定躡匡山頂，咳唾銜鷹散八垠。（君將去滬居廬山。）

宋蓉塘匡山雅集圖
曩昔暱靈山，每至挾羣彥。壯齡健腰腳，窮探各忘倦。撥雲狎長瀑，披草觸危塹。夔魅躡踵從，湖江掠眼眩。流螢夜塞空，還徑燭一綫。所歷託狂吟，醉石貪作研。絕跡越三紀，閱世已千變。游侶盡死去，有國亦受禪。衰疾阻兵戈，空餘猿鶴怨。棲海開茲圖，恍觀匡廬面。樓閣插巖巒，竹樹藏廚傳。伊人萬物表，深杯隔酣戰。尋仙古誰儔，招隱今愈羡。縹緲江上峯，夢痕與迴旋。

黃黎雍寄示詩一冊媵以人葠獨葉苓賦謝即題其詩卷
遼海插萬峯，錯出蓬萊股。元氣洩草木，產葠走九土。起死保壽命，功最養生主。復有獨葉苓，餘滋分石乳。備疾肘後方，奚庸別邾莒。作者出吟哦，臭味與之伍。捃拾互裹寄，開帙龍鸞舞。高談擘雷風，奧義探島嶼。稍稍挹蘇黃，磊磊攀韓杜。猥蒙哀癃罷，娛我到閒處。奇文雜靈藥，併吸溉肺腑。獨媿支離叟，不廉恣盡取。物莫能兩大，斯言今未許。

爲幾士題所藏梁文忠詩札
吾髯久去眼，憐未填溝壑。對泣亦無人，文酒況索寞。兵間保零句，遺唳霄一鶴。欲呼紙上魂，起摘欃槍落。

除夕作
殷市簫笳又換年，危樓許我仰呼天。所憂直納無窮世，敢死翻餘自在眠。四合烽煙肥海氣，半收兒女壓燈筵。漫逃藕孔迷尋夢，宿草墳猶落枕邊。

戊辰元旦口號（一九二八）
一夜顛風卷雨絲，晨熹初白出牆枝。鵲聲忘卻催人老，貪隔兵塵躍衆雛。
霄宇陰陰雪意催，蛟魚戲海雁成堆。老夫止酒傳人世，與洗乾坤勸一杯。
客傳盜襲鹿皮翁，饋歲餘儲一笑空。滿意錦囊投句在，看看銜袖射東風。（倦知翁於除日被盜，聞有詩及之。）

題周夢坡居士超山探梅圓
超山梅所都，流聞始近歲。滿眼十萬株，盛不數鄧尉。周侯攬勝人，奇懷寫高致。過我湖上居，招攜同臭味。放舟暖日腳，吟侶雜三四。水涯轉岡陂，層疊迎香吹。指憩宋梅亭，爲侯所宿置。擁觀鐵虯姿，偃蹇保運會。吐焰熒纖鱗，拏霄待伸臂。逐隊恣窮探，連村蔽列幟。蜂蝶覓無縫，下啄羣鴉避。光影搖精魂，氤氳迭相醉。天風躡山館，白虹燭翻袂。俯視銀海空，混茫但一氣。引歸有餘恨，負疴愆再至。老骨不自振，人生幾好事。海角出茲圖，追摹救失計。塍畦巖壑間，歷歷扶笻地。認摩槎枒枝，冷馨浴肝肺。取以挂夢痕，輸侯用心摯。孰云被花惱，託命遺濁世。

壽甘翰臣翁七十
俠骨禪心隱市廛，吐吞海氣自年年。解推風誼孤呻底，浩蕩天機萬象前。辟世有園依老秃，移情嗜古脫腥羶。單車來去飛花徑，定聚兒童喚散仙。

人日詩集俞琢吾宅題虞琴子大所寫晝
雪屋茶煙帶海晴，攤牋吐句各縱橫。一時枉有淩雲氣，滿聽都成變徵聲。
偷閒脫手寫花枝，勾引春光二叟癡。人日草堂今勝夕，解從劫罅撚吟髭。

爲狄平子題藥地大師喬木孤亭圖
畫禪二石壓當時，誰識逃名藥地師。偶洩靈奇歸一抹，控摶造化到蜩枝。
溧陽居士人天眼，煤尾獨收三百年。了卻興亡駱駞坐，好依雙樹養風煙。

戊辰八月梅泉招同彊邨病山伯夔公渚放舟至吳淞觀海
跼蹐空懸一往心，無山選勝廢登臨。得飄咳唾浮秋水，對壓波濤倚茗斟。片月埋痕雲疊疊，遠帆斂暝海淫淫。流人萬恨憑湔洗，潮打樓船恨益深。

寒樓聽雁圖陳豪生爲憶其亡兄而作求題
兒味依依几研旁，凍雲老樹一身藏。天邊聲破聯牀夢，不敢扶欄認舊行。
退之自訴鞠於兄，孤立相望萬感盈。幽吹滿樓魂氣冷，依稀隔雨鶺鴒聲。

梅泉五十生日賦贈
搜籠萬象入閒吟，冥契臨川一往深。影插園池承咳唾，愁開江海盪晴陰。置身夷惠還無賴，同命羊求得屢尋。照眼移來霜下菊，餐英莫使二毛侵。（戲謂程豔秋方自北至。）

狄平子自寫蜀江帆影圃
蜀道青天不可攀，夢痕疊作劍鋩山。片帆低插猿聲底，自吐奇懷狎往還。

程子大武昌鹿川閣圖
江漢看成禍水源，長鯨獰鰐逐豗喧。濤風不捲吟魂去，冷繫孤雲一閣尊。
老俱賃廡雜流人，破硯殘杯對笑顰。傲我巢痕烽燼底，夢歸猶得煑星辰。

馮君木逃空圖
投世徒供淚澈泉，跼天蹐地自年年。氛霾四塞窺無縫，獨闢洪荒霸一氊。
騎氣而游衆籟寒，茫茫蹄跡倚雲看。導筇別有巢由徑，莫帶飢烏啄肺肝。

蒼虯爲太夷所作夜起圖
夜起孤吟壓九州，留銜斗柄海藏樓。花前閒卻回天手，躑躅澆根殉老謀。

挽陳善餘
對影溪上廬，談謔擁尊簋。剖析五車書，破的用一矢。決去蝨家巷，十載卧風痺。余亦遘屯凶，湖海屢轉徙。幽憂各被疾，傳呻鵝雁底。同爲天戮民，奈何先我死。維君秉耿介，上客薄珠履。爲學察脈絡，有如禹治水。久翹疏鑿功，坐決百川委。抱古疲鑽研，新知顯故紙。遺編誰表微，茫茫護神鬼。傫然纏劫運，老悖不自恥。逃世一木榻，入夢戀素侶。秋吹掃病魔，倒腸起作誄。

將別海上秦子質翁招同余倦知同年攝影成三老圖各綴句題其上
海上三神山，倒影結蜃樓。投據雄鼎峙，歌泣相綢繆。蝕日驅雷萬象改，堂堂留保須眉在。終無聚散無虧成，膠合人天藏性海，同命三老眷真宰。

己巳十月別滬就江舟入牯嶔新居
老棄觴詠區，舊恩滿離抱。隔海迎江濤，魂痕斷仍繞。指宿靈峰腳，飲氣雲嵐好。鄉夢醒鳴箯，始覺身如鳥。乖龍蹲晴空，錯落伸股爪。蟻隊緣而升，百轉臨縹緲。照眼一墟落，疏築副天造。高下綴蜂房，炊煙籠窈窕。引投木杪廬，列岫曖相保。籟寂石氣盈，澗枯泉響小。壁燈射盤蔬，飢驅就一飽。侵夜山風喧，興亡跡俱掃。呼吸換人世，寄命千劫表。

過訪梁璧元翁小天池精舍作
微徑俯絕壁，巖腹延一線。人影搖虛空，幾同垂趾眩。折趨聳陵岑，逶迤拓郊甸。洵控一隅勝，奧曠頗兼擅。梁侯好兄弟，草昧資創建。通驛繕蹊途，聚居列庭院。開窗納湖江，孤嶼眼中見。天雲白浩浩，投雁疾傳箭。千里寒吹迴，飛葉蔽鄉縣。我來訪道流，賞覽展夙願。矧雜吟唄聲，佛緣挈仙眷。茗酌敷清論，心醉忘血戰。猥攀塵外蹤，抱一終不變。

晴旦散步眺門外諸山遂至俞三所置宅
初暾破鴻濛，晴暉一窗滿。置膝曝散帙，呵氣塵埃暖。遂攜調語雛，引步遵町疃。千山帶微嵐，草痕寫漫誕。歲暮游蜂絕，木落栖鳥罕。側徑踏犖确，咫尺緬別館。蒙密圍松株，翳旭儼張繖。薜蘿欲緣壁，几榻託閒散。依枕鏘溪流，墜夢與濯澣。伊人專一壑，卜鄰稱老嬾。買山隱巢由，自詭逃堯伴。來往杖白頭，魈魅瞰茗椀。

造黃龍寺觀古木一銀杏兩柳杉也
山山鑿徑帶痕圍，躡步青冥接隼飛。馨吐草根成薄醉，影硅木末斂餘暉。誰移赤水三珠樹，祇伴殘僧百衲衣。直幹瓌姿保今古，斧斤所赦與歔欷。

天泉洞
斷壑天成甕盎形，山人尋勝亦題名。何當倚杖聽泉滴，洞口挑雲贈女嬰。（謂女孫小從。）

題孫良翰居士所作畫
寒照枯枝伴往還，澗泉洗夢石堂閒。蟠胸劍氣龍蛇動，吐作穿霞萬仞山。

仁先視女疾來匡山見過感賦
覊恨分埋海水深，窮山弔影復相尋。移家兒女商調藥，絕意神仙有入林。充隱竟迷玄豹跡，長饑來接夜猿吟。此生歌哭煩收拾，念亂傷離萬古心。

山居曉起
冬暄山氣熾，烘寐掖孤眠。寫影槎枒樹，傳音斷續泉。海涯移病骨，世外放華顛。頗愧陶彭澤，持醪五柳前。

山居始雪晨眺作
暖候嘯高風，巖巒卷餘霽。隔晨霧四塞，黯黯天地閉。裂縫暫褰開，飄雪亂凝睇。徧挺瓊樹枝，亦擁琉璃砌。松葉張婆娑，爛綴鶴氅毳。寒啼動猿境，遠影滅鴻逝。聲聞寂諸天，孤噫自爲帝。煑茗格汲泉，訪梅貪改歲。通寐謝親知，老我鴻荒世。

晨起雪晴寫寓目
新天開寤寐，持夢曝寒晴。浩浩生銀海，提提坐化城。流雲交窈窕，睡壑欲崢嶸。含酌飛光榻，微浮過雁聲。

雪霽訪仁先蘆林山居
竄影空荒誰與侶，天遺故人別復聚。分棲一嶺就之談，況逢霽雪輝環堵。取徑盡入琉璃界，萬象皎潔獻列戶。瓊枝羽蓋迎參差，雲縷霞蕤迷處所。絢谷已絕麋鹿蹤，縞岫互帶龍鸞舞。石梯懸處得層樓，登親鑪火忘賓主。彌縫殘夢媚謳吟，割取寒光漱肺腑。吾儕樹立償死別，留向荒山落餘語。且煩紀作幽棲圖，爲表宗雷望終古。

晴望
四照吾廬在，巖霏雜雪痕。深居養龍德，霽抱悅禽言。興定煙霞衛，魂扶草木恩。危峰怪一杖，俯世此心尊。

晨起遣興
侵枕號長風，起矚晨光吐。晴陰盪游氛，非煙亦非霧。滌此積雪姿，澗壑爭暴露。氣候無端倪，晦明自成趣。鬱鬱閟精靈，悠悠緜賞悟。泬漻足音絕，老骨挺歲暮。作鄰夷獠居，炊冷見秃樹。獨躡太古蹤。違天若有慕。苟脫沙蟲哀，寧辭猿鶴妬。

對雨
脫雪俄飛雨，荒居別有天。一雲爭冷暖，衆壑閱媸妍。響葉疑來屐，添泉倚奏絃。孤鷹溼毛翮，騰汝夕陽邊。

夜聞雨不寐，
中宵驟雨勢縱橫，如戰昆陽屋瓦鳴。習靜入山翻擾擾，推衾孤向短燈檠。

微晴步尋壽丞新宅
閉置誰窺卧雪心，微晴躍杖起重尋。蒙籠戀壑片嵐曙，寂歷存枝孤鵲吟。齧石澗泉流活活，依松廊館影沈沈。橋西更愛煙霞窟，浴夢蒼圍冷吹深。

仁先復過談有述
誰得友麋鹿，似人應解顏。況餘吾與汝，一處落窮山。履跡貪泥滑，襟期對石頑。沈冥纏積痗，分割墅人寰。

曉坐即事
荒徑初傳邪許聲，舂歌樵唱破雲迎。巖棲亦有孤吟者，山鬼爲含一往情。

步廬下徑閒望
山光自虧盈，澹日媚一杖。沿澗門外路，延目亦蕭爽。疊磴帶屋椽，短杓承石磢。草樹蓄煙嵐，敬覺岑巒長。絕境支皮骨，影欲偶魍魎。祅廟飄磬聲，孤慮與摩盪。暮逐寒犬歸，閉閣尊餘賞。

雪後口占訊梁璧元
一雪須眉隔舉觴，龍蛇蟄處烏呼長。倚窗寄語梁居士，莫抱鞋山匿佛堂。（居士宅窗户正對彭蠡湖鞋山。）

讀仁先和章感題
浴雪頑山照並栖，合魂木石問孤攜。彌天憂患藏襟袖，散入鴉窠作夜啼。

雪窗對盆菊
山枯萬木鬭槎枒，佳色微將晚菊誇。霰雪插廬江海外，獨留白髮對黃花。

仁先爲作幽棲圖紀以一詩
同迷蹈海心，懸命一木榻。舊山若招予，決去躡草靸。夢寐縛哀樂，已離驅使合。披拂猿鳥居，寒呻殷問答。互挈千煩冤，巖扃吐復納。枯榛礙衣裘，雪風吹颯颯。作圖泣行遯，幻影兩老衲。杳藹靈峰顛，出魂叫閶闔。

題陳向元泰寧去思圖泰寧人爲築臺立碣榜曰捧日
泰寧重鎮巉峰陪，控帶邊隘何雄哉。西陵所在肅守衛，葱鬱佳氣神靈開。長養松柏極奧壤，擎霄瑰木爭崔巍。主者失職盜賊橫，露刃斫伐崩雲堆。論價百萬售胡賈，捆載祭器同飛埃。陳侯持節痛且憤，力正綱紀無徘徊。擒斬巨猾示禁絕，并還舊物隆郊禖。威行兩月忽罷去，海內識者咸驚猜。果兆發掘貽慘禍，滅絕聖法尸其魁。通道治水出方略，況侯餘力尤恢恢。父老淚眼閱今昔，捍患失望長城摧。築臺表績豈無謂，捧日飄落凌煙才。投書索贈窮荒窟，羅列圖詠本末該。逃世肝腸動鼙鼓，吮毫傾此彌天哀。

枕上醒暴雨
海水從天怒倒流，夜號神鬼夢痕浮。依稀飛挾峽泉吼，雨滿當年琴志樓。（卅年前，宿故人易實甫三峽泉旁琴志樓聽雨，有此境。）

晨起聞雷
雪後殘年暖氣回，陰晴狡獪弄形骸。荒山一夢成祥異，霧雨層層響斷雷。

曉望四山草樹皆含冰晶瑩如雪有詠
雷威掃瘴蒸，霧液滋瘡痕。環壑凍相映，坐我琉璃盆。矛戟聳冰枝，恐剸窮鳥魂，抱膝謂何求，冥探天地根。四海沸戰伐，長吹旛旂翻。復有哀龍鍾，呵噓萬語言。蔽之太古石，微擁孤吟尊。荏苒改喧寂，混茫接朝昏。更願出須眉，皎皎白月存。

夜赴勞居士宅酒集
輿致冥冥徑，蒼然夾亂山。霧藏魑魅影，石懾豹猊顏。燈火分巖竇，歌呼出樹間。傳杯眷寒夜，獨拂雨絲還。

山中又雪感賦
雨盡依然雪滿山，瓊樓玉宇挂其間。老人坐嘯迎龍戰，白骨如麻自閉關。

雪夜蜀人楊德洵招飲
單肩輿如騎白龍，埋雪陂徑穿蒙蘢。凍枝低垂利劍戟，摩戛顱骨攖其鋒。澈天寒色伏魈魅，瑤臺銀海生重重。迷魂亂眼莽無界，一燈紅出圍千峰。笑披鶴氅揚縞袂，綽約夜降仙人蹤。向壁熾鑪擁覊客，萬感盡倒玻璃鍾。鄉味喚婦調菽乳，雋絕巖戶何由逢。醉歸尚盼踏明月，控摶奇景同扶筇。

雨雪連朝久不與仁先相往還頃承寫送幽棲圖并示新句報以此詩
囚鳥終難翮出籠，啾瞅覓侶訴途窮。霧迷雪閉滅轍跡，道喪運極藏鴻濛。圖奪魅居扶夢住，詩含禪悟與天通。匡山掌故添歌哭，曠劫憑哀兩秃翁。

踏雪書觸目
晶甲如臨十萬師，森森白刃欲讎誰。夢游眩入修羅界，姑射神人誤一窺。

雪霽別壽丞出山還滬居
離離晴雪鬬新妍，瞥逐飛鷹下九天。小聚吹噓酣壑谷，多生魂魄繫松泉。崎嶇滑磴如絲命，泱漭寒流到海船。爲報親朋餘一老，提攜古抱狎殘年。

長至後一日於晴雪光中挈隆兒夫婦及七齡女孫攝影紀以一詩
日氣騰騰萬景扶，銜晴烏鵲鏡中呼。竄居亦擁團欒影，雪壑冰枝帶一雛。

哭曾重伯
脫命妖亂間，夜伏湘水湄。匿舟覆籧篨，疾指江漢馳。入市變姓名，浮海以爲期。展轉落滬漬，依妹寄孤覉。忍飢衣又單，骨出面目黧。余時居同巷，昏旦聯酒巵。活顏豁懷抱，高論參詭辭。篇翰亦間作，光怪拏蛟螭。習復溺樗蒲，傾囊俟朝曦。累歲爲客樂，騰踔忘衰羸。迎秋視弟喪，蒼黃還故棲。踰月襆被出，止傍屈原祠。暴病卧逆旅，醫巫孰扶危。殲此蓋代才，冤接汨羅悲。維君起聖童，天授超羣姿。峨峨太傅孫，四海仰白眉。納腹强記誦，萬象供指麾。博綜睨茂先，逸興攀牧之。媚古吐所蓄，曼衍加瑰奇。馬工並枚速，驚倒世上兒。益旁通緯候，算經矜獨窺。座騁懸河口，諧語醒肝脾。弱冠貢玉堂，聲價重鼎彝。側厠公卿間，天馬不受覊。以茲取蹭蹬，鬱鬱昌其詩。於余投分舊，深衷貯然疑。耗精略拘檢，隱患伏微疵。晚逢挫忠告，疚恨萌作癡。念預名捕人，屠戮久橫尸。君猶保餘齡，造物若設施。別來遁窮山，生死果屬誰。已矣抱一慟，埋照霰雪垂。

哭梁璧元
棲海忽不樂，慨然思遠游。兵亂阻北轍，興寄匡山頭。匡山有故人，移家歷春秋。自慕蓮社勝，間出商聲謳。四時嚴佛課，內照廢兩眸。來尋敦夙契，幸託宗雷儔。一飽伊蒲饌，再倚吞江樓。霧雪隔道論，篇章仍互投。示疾迫旦暮，撒手畢唱駟。解脫五濁去，（君臨終前數日，報詩有「五濁不可居」句。）諸天接悠悠。君擅汁然術，夙預富國謀。金璞發地媼，羣季並借籌。攻詩承武岡，博厚掩雕搜。六十自定稿，薄海珍琳璆。聲名百代後，淨業等贅疣。乍逢成永訣，孰與開我愁。萬仞下一棺，懸磴天風遒。終古歌哭在，招隱獨淹留。

仁先護女疾出山還滬居惘惘話別贈一首
君來盟窮猿，君去疲跛鼈。去來繫鬼謀，兩使腸斷絕。走訪纏藥煙，過話拾玉屑。霧雨闔且開，零魂盪飛雪。寒崖枯澗間，傳吟滿嗚咽。天地有終畢，遺憾不磨滅。人遠心益孤，洪荒向結舌。終與鳥獸羣，萬緣盡一別。

倦知同年寄示海樓看雪詩感和一首
十載綿墜歡，萬古餘吞聲。誰云廬山高，別恨逾崢嶸。壁懸三老圖，欹枕孤夢擎。山居壓晦景，一雪輝雙晴。團挈納小詠，取憐跨海人。海涯亦飛雪，公起寫其真。妙手抉造化，猛志橫八垠。山雪縮孤鷺，海雪縱長鯨。雪影藏山海，魂氣依逢迎。互保後凋年，雪罅傳吟呻。

吷庵寄和山中雪詩聊用俳諧體爲答博一笑
空荒冤魄鎖天牢，見雪巖枝擁節旄。拾作斷吟明寸夢，吹浮海氣一鵝毛。
豪韓盛播南園詠，（謂倦知翁。）瘦島孤翻小沼歌。（「行坐小亭沼」，爲君詩中語。）奇景終輸樓底雪，鄰場白狗換明駞。（君書樓可瞰賽狗場，因憶諺傳「白狗身上腫」之句。）

臘月初三夜盲風虐雪曉起風止積雪盈尺
擡山風力雪崩豗，蹴踏聲酣萬馬來。擁被魂痕爲破碎，倚窗燈焰自低摧。棄遺命已成孤注，偃蹇天留撥死灰。賸對畫圖鋪絹素，寒光層疊寫樓臺。

和答梅泉雪後見寄兼述冬雷可怪事
四山凍合九霄頽，老骨真埋疊雪堆。兀抱寒聲甦茗飲，尚浮斷夢認櫻開。（君園中櫻花甚盛，一望如雪，每歲必臨賞。）呵毫海月應爭妬，飣石鄰翁亦賣獃。（吷庵雪詩有「飣石豈云少」之句。）語怪更煩憂破睡，欲呼飢鶴啄飛雷。

和答伯夔見寄招還滬居度歲
萬觸咽無聲，遁悲纏卧雪。羣公互託詠，子亦憑一吷。離操發至聽，幽棲動高瞥。飛刀割流霞，嚥使中腸熱。憶往藏海屋，競仰瓦溝白。攜手挽風光，笑語溢奔轍。生涯王尼車，端爲借馬設。阻絕伏寒山，孤呻抱營魄。藜杖廢登覽，籃輿謝搖掣。豈吝從歡賞，坂險層冰結。幽篁屈所依，空宇陶無悅。企續鴻雁行，待與猿鶴訣。

雪夜初見月
峨峨冰壑吐妍姿，雪夜初逢月半規。散帙坐窗餘一老，照愁爲我挂枯枝。

雪霽攜稚子取徑松樹林歷西北諸嶺騁望
霾景淹居諸，麗照起跛蹩。陟岡緣狹徑，左顧懸巖裂。雲竇叢木隈，輻輳湧蟻垤。荒靄吐炊煙，拂霓歸翼折。迤邐觀松林，萬株插凝雪。蒼蔭摶白光，日腳帶明滅。肅籟寒眉須，斂魂就行列。屢轉蔽枝條，缺嶂縱一瞥。瀦湖界洪川，籠野薄霧綴。遠思落鷗鄉，近矚窮猿穴。天階寄孤危，真靈欲誰挈。弱雛諳還途，躍挹澗溜咽。俄頃開神悟，委榻影嵽嵲。

曾農髯見寄一詩次韻答之
農髯搦管灑蘭雪，兀兀窮年忘頭白，妙收衆藝歸自得，神凝造化沃內熱。安知二豪更侍側，我竄窮山幾苟活。久無鮮鱠供縷切，日飽苦笋比遺蕨。行篋尚搜髯水墨，光精不汚龍戰血。況吐俊句躋三絕，死友獨抗李文潔。髯果來博猿鳥悅，爲買泉明上京宅。（陶詩「疇昔家上京」，蓋爲其故宅。）

答龍榆生雪後寄懷
舊鄉此士敵南金，振唳寥天鶴在陰。車下快依名父子，夢痕猶繫好園林。藏山卧雪懸孤影，照海傳牋出苦吟。游記憶曾披歷歷，（君往居牯嶺，成游記一卷。）霧霄冰壑不能尋。

看落日女童孫倚窗呼曰火燒雲戲綴其語成一絕
落照紅拖血色裙，雛鬟呼看火燒雲。祇貪雪嶺同灰燼，安步聯爲五老羣。

喜晴
久晦同拘獄，逢晴若愈創。形骸纏日氣，帷榻滿山光。鴉隊翻雲出，虯枝脫雪强。何當起衰疾，晞髮陟高岡。

己巳山居除夕適登恪自武昌至
磊磊天外山，窈窈山中屋。老憊無所歸，依棲媚抱蜀。霰雪淹昏晨，長風盪窮谷。荏苒迫歲盡，一擲人代速。小男泝江湍，歷險攀幽築。衞此飄零魂，稍獲收骨肉。夕軒燈火張，肴列醑亦馥。避魅爆竹聲，漢臘存舊俗。俯仰有餘悲，萬方禍猶酷。媛姝私物表，心死不待鞫。倚榻傳茗飲，洗我商歌腹。窗影臨遠岫，孤雲若可束。夜氣響微籟，星點綴枯木。吹息閶闔開，五運驗剝復。

庚午元旦（一九三〇）
搴幄撫朝暉，含情衆噪圍。疎林霞氣合，陽嶺雪痕微。深念藏天問，加年倚道肥。海雲貪照酒，不掩草堂扉。

答陳止存翁見寄
羣從成圍出白須，逢迎帷榻一臞儒。傳經世守淹中學，有道天全兀者徒。（翁往歲踣車下，遂跛一足。）老竄窮山埋霰雪，吟扶殘夢落江湖。牽腸借擁人倫鑒，斷句推敲壓座隅。

開歲三日步循澗水晴望
茫茫雪窟染新晴，曳杖門前躑躅行。日氣射泉含石暖，風光媚篠覺春生。斷雲脫岫騎鴉背，宿草汚泥展鹿程。摘葉立橋隨婦孺，一時天物滿余情。

上元夕攜家踏雪徑玩月聽水
皓皓月流天，離離月含雪。寒光寫混茫，雪月初無別。陂磴出人影，秃枝迎突兀。荒區象緯迷，列屋鳴吠絕。籠煙蹲衆岫，倒景金銀闕。向背傳瀑音，交響愈嗚咽。橋頭飛雷霆，怒坼亂石裂。阻坁瀦澄潭，綺紋俯可掇。遺此太古境，精魂有超越。松林穿玲瓏，彩翠互明滅。稚子躍且呼，夜氣破凝結。指就燈火窗，摹記肝肺熱。

挽馬通伯
儒術頽流頗復振，東南一老繫扶輪。火傳取殿鄉先輩，柴立應傷天戮民。憂患逃禪能示疾，文書傳道更誰倫。倒腸別語飄江水，餘卧匡山夢故人。

答病山同年寄懷
海尾贅流人，幽憂閱年歲。劫殺彌宙合，禍樞及夷市。匿跡同僻性，片椽等囚繫。比鄰得非園，素侶所游憩。雙杖過尤數，歌哭倒胸臆。欄角挂斜陽，依依照影地。一從竄窮山，冰雪埋身世。聽猿傷覊單，看鳥慕氣類。殘魂纏昔踐，孤呻起天際。投章孕名理，發悟減積痗。學道老無成，聚散歸自棄。精神與往來，南華有微契。鞭後而養空，儻堅桑榆志。

簡惕園假鄰屋講授喜其自南昌至
宛如陶令接周生，崖谷爲含述孔情。從此流泉嗚咽處，隔牆添送讀書聲。

雪夜對月
尺雪仍鋪千疊山，琪花玉樹有無間。夜晴低挂如鈎月，魂氣玲瓏鶴影還。

雪不止口占
吹雪層層勢莫當，威加青女縛春光。我如卧疾維摩室，日散天花作道場。

雪中瞥兩畫眉立枝上作
掠眼窗前雙畫眉，枝頭啄雪憊長饑。好音閉口冰天底，誤落荒山欲訴誰。

詠盆植水仙
素標姱態盛根芽，升降騷魂處士家。莫向江邊問梅發，雪中天地倚孤花。

過醫生窪胡幼腴新宅
雪盡峰巒出浴初，好風一徑引衣裾。雲光窈窕含幽谷，松氣吹噓接隱廬。形影對懸泉石罅，廚籤空戀劫灰餘。真成遠害從麋鹿，暫擁殘陽話卜居。

二月二十二日楊居士德洵招邀山中鄰客二十許人集黃龍寺寶樹下寺僧青松長老爲蜀人薦鄉製豆花饗客罷餐取影復過黃龍潭觀瀑題以紀興
山中百日閉冰雪，閶闔晴開萬景徹。草芽微茁柳欲荑，手挽春風攀峍兀。重尋古寺樓欄加，寶樹高高拂紫霞。仰視環走雜婦孺，泬漻壑谷騰讙譁。剔讀碑字漶莫識，但傳曇詵所移植。千年靈氣噓龍蛇，鼎峙南天表古德。列坐廣場白日麗，櫻花插砌暖相對。蜀僧盆盎煮藜祁，徧滴法乳誇鄉味。羣嬉勝地影婆娑，鏡中幻相添維摩。自竄空荒老無樂，向開笑口山之阿。盤磴下趨探釜底，絕壁懸泉翹馬尾。坐石鑒面洗我心，頓憑潭水參初祖。還途各逐凌風翰，仄徑疎林夕陽亂。筍輿出沒一掉頭，夭矯蒼虯挂天半。

黃龍寺旁造林社爲陶齋尚書故宅入視感賦
爲鄰寶樹築精廬，嗜擁名山骨董如。應下癡魂待花發，杜鵑啼血染鳩居。

散步過楊居士折登西嶺坐石几望江*
出門扶稚子，緩步鈍如蛙。暖日輝松葉，晴泥吐蕨芽，蜂房木末出，鳥語坐中加。去拂峰頭石，迎眸江水斜。
*錄者按：「折」疑當作「圻」。

答葉玉甫滬居見寄
晚收偉略藏人海，鉛槧鑽研莫或先。故舊遺書分託命，虧成夙業更依禪。移情絕藝驚河漢，弔影荒山換歲年。孤詠難忘圍俊侶，蒼蠅聲底睨飛箋。

攜小從晚步
飛光樓觀磊嵬高，處處煙橫跨澗橋。只向擔頭看落日，樵歸魚貫出山腰。

雨霽步尋松樹林還過山市
搖蕩晴光薄霧中，巖枝初與挂東風。萬松作壁鼠無縫，巉石蹲霄鶚擊空。向濯襟裾元氣溼，旁披榛莽暗泉通。意行近市臨村落，杖底雞聲漏竹叢。

三月三日同惕園互挈家人雜雨稚子出谷口游眺
陽韶啓令辰，騁懷斯可喜。芳草始如茵，承日巖氣紫。松壑出紅桃，苔徑馨白芷。游蜂欲銜鬚，天際鳩聲起。靈蘊古莫傳，賞悟自爲美。循陂憩閒館，面勢憑壁壘。歘縈買山願，那省問舍鄙。折趨溪上橋，激湍怒發矢。據石峙或蹲，寫影潭作紙。二稚躍投杖，翻雪沬濺髀。既愜浴沂情，復契在川旨。躑躅詠而歸，冥隨萬化駛。

清明感賦
驚心節物起扶筇，犖确曾無馬鬣封。違我西山淹一酹，松風吹淚倚龍鍾。

清明日攜隆恪夫婦登恪小從過天泉洞御碑亭觀天池
雨餘披霽輝，稠疊雲巖出。草徑引逶迤，松林拂疎密。雜花眩白紅，豔奪桃李色。仙洞迫在眼，再挹幽泉滴。苔壁汚鑱鐫，魂冷龍蛇窟。斜登御碑亭，異人覿彷彿。（碑寫明太祖《周顛傳》。）下瞰青茫茫，原野春煙裂。盆浦帶濂溪，波光盪無極。連岡指新塔，升降疲嶄崱。左睨崥嶂雄，蔽若垂天翼。石泉依寺院，龍魚寒尚蟄。戰壘講經臺，蕪沒廢興跡。紫陽昔解官，山北始攀陟。踵尋增慨然，遺風鴉啼滅。弔古別殘僧，雲中影搖兀。

題黃龍寺倚樹攝影圖
鐘動靈山鵲語騰，虯龍驤首破雲層。兵戈四海無歸處，來作娑羅樹下僧。

雷雨後觀溪漲
昨宵驚獨枕，猛雨帶奔雷。更撼溪聲怒，遮迎突騎來。濺橋危石動，瀉玉古絃哀。一蝶將魂去，巖花孕淚開。

翦刀峽望雲海
雨餘吐日擁登危，倚石爲收一段奇。粉本畫圖光皚皚，兜羅世界影離離。混茫孤湧蓬萊島，澄碧低圍菡萏池。老去坡公觀海市，伸眉一笑尚能追。

王武園乞題時賢書畫集
風氣驅雷自闔開，一時角出九州才。賞奇念亂爲收拾，留與胡僧辨劫灰。
勤求墨妙孫莘老，不薄今人社少陵。漫指米家虹貫月，光芒分作聖湖燈。

又題陸丹林時賢書畫集
掃除聖法等秕穅，坐視傳薪國粹亡。賸有癡兒角餘技，對凝神血作光芒。

三月二十一日別嫁俞氏女子新午隨其婿大維并將稚子揚和往柏靈
藏山成別汝，穿海得攜兒。夜水魚龍動，晨妝島嶼窺。魂痕纏萬里，老味戀長飢。絕域同風雨，威儀慎所持。

徐悲鴻畫師來游牯嶺相與登鷂鷹觜下瞰洲渚作蓮花形歎爲奇景戲贈一詩
祕洩瀛寰亦一奇，龍鍾爲顯古須眉。來師造化尋窮壑，散落天花寫與誰。

首夏移居松樹林新宅
專壑涉冬春，雪屋冷夢寐。朱陽甦我魂，作計更辟地。隔陂面勢佳，取適數椽庇。仍存幼安榻，別據華胥世。怪石瞰門閭，遠水漏氛翳。咫尺萬松林，飛影散濃翠。風起滿濤聲，笳管半天沸。憩彼木末臺，千里納涼吹。白曳月東出，紅斂日西墜。孤襟媚光景，悠悠送年歲。淵明移南村，同跡頗異趣。素心有珍禽，遺響尋吾契。

登五老峰絕頂
帝縛孱魂閉雪中，初踰南嶺拂青紅。遮迎斷澗鶯吟落，蹴踏層霄鳥道窮。波蹙湖江浮日氣，石攢刀劍斫天風。須臾霧合身如豹，埋夢來添一秃翁。

次韻酬李俠黃居士
靈境初疑到十洲，松陰窈窈竹脩脩。儘收干莫飛騰氣，來接盧敖汗漫游。回首鄉關成盜藪，安心泉石卜菟裘。斜陽匹馬雲中徑，出沒渾如不繫舟。

挽黃棣齋
易堂風教委蓬蒿，特起無慚一世豪。舉例密微窺許慎，摘辭雅繢挹王衰。往從鄉役龕燈共，老泣天囚海雨遭。小別告凶迷後死，益孤氣類狎猿猱。

月夜步松樹林
樓頭初吐月，攜入浴蒼濤。杳藹尋蛇徑，玲瓏漏鵲毛。籟寒溪溜咽，魂靜夜山高。一杖扶幽趣，還期魍魎遭。

和酬倦知同年七十有七自壽詩
窮海荒山隔夕曛，蔽天夏木鳥呼羣。石剸魂夢成娛我，杖拂須髯最憶君。傳句邀窺松罅月，飣盤欲餽嶺頭雲。年年倔强人間世，卻魅元精待策勳。

七月十三日攜隆恪登恪踰含鄱嶺至棲賢寺過玉淵憩三峽橋遂尋琴志樓廢宅三首
荒居偪賊圍，聞警紛奔擲。誓留殉名山，孤呻延歲月。嫋嫋秋風清，勝賞纏前歷。裹魂翠篠徑，碎礫踏狼藉。縱眺含鄱口，宙合儼創闢。巨浸界長流，洲渚獻凹凸。千峰挺劍鋩，羣飛避羽翮。蟠蜿嵐霞表，下燭江湖白。泱漭納景新，崎嶇取途迫。一髮懸萬仞，投影飄葉疾。石滑無留趾，側瞰肝腸裂。揮手斷天梯，溪流平繞宅。籬落穿雞孫，黍黃蓋阡陌。環迴達寺廊，蘇此墜雲鶻。
寺壓石人峰，築自赤眼禪。歷紀毀兵亂，荒殘支數椽。古木頗環繞，密護佛罏煙。玉帶羅漢圖，老衲猶寶傳。谷擅溪音勝，咫尺迎玉淵。涌湍拒疊石，撞擊雷闐闐。洩怒騰白龍，碎鱗舞回旋。晴山影骨立，觀象同逝川。聚沫跨虹橋，刻顯祥符年。坡詠魯直銘，怪偉括其全。潭心驗海眼，潛通第六泉。中宵雷雨飛，應有蛟螭纏。
峽旁琴志樓，哭庵所卜築。往挈二三子，彌月淹餐宿。頗著謝公屐，幾簪陶令菊。朝游山染顏，暮返吟成幅。挑燈鬥奇句，絕叫聲滿屋。冉冉四十年，不死餘老秃。每戀聽水窗，蟲網儻翳目。曳杖緬邱墟，牆圮瓦可蹴。依依拾夢痕，歷歷覆棊局。人生寄興處，一瞬誰省錄。祇應窺魈魑，薜蘿藏歌哭。羸骨畢重尋，終古寫哀瀑。

十六夜月步松林
揚輝大月滿層樓，起踏松林一徑秋。石罅吟蟲扶夜氣，燈邊吠犬隔溪流。蔽虧露葉粘星溼，明滅煙巒帶夢浮。自外九垓迷萬古，欲依山鬼怨靈修。

望落日有感（海上故人由甫、農髯先後逝，倦知方抱危病。）
落照銜須對黯然，紅飛海色到尊前。招魂問疾無雙翼，留與荒山訴暮蟬。

山居即事
緣砌秋花日腳蒸，松根怪石瞰崚嶒。夜寒山影加帷幙，不放孤蟾照曲肱。

遣悶
吾生無樂處山中，披誦騷辭託迹同。羣盜更傳掠薇蕨，獨摩老眼立秋風。

哭余倦知同年
突兀充隱匡廬顛，訣公海屋風肅然。心知死別口則箝，煩冤絓結中腸煎。不謂一瞥公我先，牢强擠仆孱羸延，恒幹莫詰歸之天。自忝過從各少年，鄉貢都試題名聯。跌宕朋酒交輜軿，宦轍所至蹤仍連。道義文字相磨研，雖異出處期孤騫。公之政化江漢漸，聲績翕赫儒術專。移贛折獄維國權，觸忤獲罪償歸田，勁節剛氣華夷瞻。晚雜流人漲海邊，依倚呴濡同苟全。小車穿市飄霜髯，市駔笑指腹便便。通話屢對月挂檐，憤世嫉俗叱咤兼，表裏純一泯猜嫌。歲更禍亂侵戈鋋，人極壤圮叢憂纏。歌泣抒寄千百篇，受材雄驁脫拘攣。濤波洶涌霆雹旋，孰當旗鼓甘執鞭。時或截句娛廣筵，冥搜肝腎如逃禪。得雋自護萬選錢，芷蘭臭味金石堅。離居不絕馳吟箋，慰問雪埋迄花妍。疏嫚何由答殷拳，猝遘沴厲凋耆賢。病婦弱息成棄捐，裹飯撫棺蹶不前。飛淚但加流澗泉，睥睨失公眩坤乾。三老圖猶卧榻懸，生死同歸夔憐蚿。公有隱憾誰爲傳，高峰斜日嘶殘蟬。

出松樹林觀溪水
松底溪音抑復揚，跳珠咽石浴青蒼。杖還如接山陽笛，亂眼殘山正斷腸。

和酬庸庵同年見寄
小別更寒暑，深藏怨棄遺。寧忘吟在紙，敢訴命如絲。寇盜環山動，猨猱戀木癡。爲憐殉薇蕨，乞食復何之。
題塔餘殘侶，偷娛花近樓。二豪相繼盡，孤唱更誰酬。（近歲留居海上同列丙戌進士榜者僅四人，余既遁匡山，倦知又繼蒿庵新逝。）老味餐元氣，荒居擁古愁。撥雲開夢路，搖入海山秋。

壽病山同年七十
陸沈人海不相收，提挈孤懷卧小樓。苦聒淫哇從結舌，飽更禍亂有埋頭。老思寡過臨三聖，夢戀同仇望九州。寄命非園緜歲月，看花啖餅復何求。

哭曾農髯
吾鄉清道人，不屈破亡際。黃冠變姓名，鬻書活夷市。石交有農髯，頡頡同臭味。高節與之並，又並擅絕藝。道人蛻一瞬，壇坫續樹幟。坐振神翰譽，光價重遐裔。靈根吐華蕤，雅詠雜嘲戲。晚歲弄畫筆，震發涎百輩。古貌出蜃樓，中情率而摯。奔命護死友，築庵挹風義。夙昔暱二子，忘形無軒輊。踵過圖書室，把玩祓濁穢。別髯棲窮山，悃款遞長句。更許摹隱廬，懸影霰雪瘞。尺幅滯郵筒，纏疾髯已逝。天爲晦光景，老愈孤氟類。自詭超世懷，所償注海淚。烽燧穿一棺，衡雲接哀吹。

中秋夕山居看月
籠湖搖海中秋月，移向匡君卧處看。洗露峰巒迎皎潔，帶星樓觀出高寒。一生閱世丹心破，萬里傳輝白骨殘。猶有酒杯邀對影，石根蟲語落欄干。

十六夕楊居士偕孺人見過遂攜同家人步西嶺玩月
盤陀側徑踏瓊瑶，入睡千山不敢驕。領略天風飄斷語，依松坐石影蕭蕭。
結屋巖㘭下上同，居人去盡月痕籠。玲瓏草樹纏魂氣，宿鳥應窺白髮翁。

王家坡觀瀑
松底秋風翻兩袂，雜隨婦孺探勝地。長谷橫出小天池，斗下犖确沙石碎。再折冥濛徑路絕，披拂榛莽穿荒翳。絓衣牽髮甫脫免，亂石磊磊堆無次。輿人擲我劍負行，跳踐圓尖鋒刃銳。俄驚轟騰聲震壑，瞥雙白龍竄巖背。瀦爲潭水清且深，苔痕草色浸蒼翠。更循鐵壁尋瀑源，或挾而登蹲而憩。突兀銀潢一道開，鬼斧擘削靈槎逝。吹瀉崢嶸復蜿蜒，疑是驪龍抱珠睡。雲中見首獨垂胡，下飲碧海光景麗。蒸浮日氣生綺文，投浴幾輩鷗鳧戲。列坐盤石羅酒胾，箕踞窺瞰神魂醉。獲此奇勝冠山北，唐宋諸賢所未至。鑿空距今十載前，始遭海客發其祕。頗悟造物無盡藏，亦緣阻險保幽邃。衰老力弱摹狀窮，安得柳州爲作記。

重九
不用登高更舉觴，但騎危石弄寒陽。青山漸欲埋黃葉，羣盜猶傳窟舊鄉。老繫孱軀雲霧底，吟收殘夢鳥烏旁。持螯對菊今誰在，傷逝懷人正斷腸。

重九後二日微雪豎子自潯陽肩負盆菊至
風氣先寒節候差，瘖蟬脫樹穴藏蛇。老夫縮手荒山頂，飛雪樓欄照菊花。

晴眺
披衣晴牖出衰顏，雁點鴉羣縹緲間。閒倚石欄數紅樹，郭熙爲我寫秋山。

夜坐
松氣圍廬生夜寒，況移片月挂檐端。蟲聲鼠影都相避，祇向孤燈訴肺肝。

題雷兵部拜鵑樓詩稿
自首爲郎謝蹇修，遺編始出拜鵑樓。吟襟那許汚塵土，魂接西山一片秋。

庚午十月朔別廬山
棲跡雲霧巔，歲序慨已周。謬希龍蛇垫，終遺猿鶴羞。隱乖五柳趣，放接三閭憂。息影松林徑，洗夢澗瀑流。巖禽揚好音，於汝結綢繆。近尋頗探祕，怪巧眩兩眸。白鹿不可逢，聖仙亦悠悠。肺腑貯哀樂，孤曳商聲謳。霜飆盪離襟，永絕扶筇游。挂木魂不滅，生癭成贅疣。雷電震薄之，曠代誰相收。過者或嗤點，形似秃翁不。鳴箯蒼煙根，石氣泱漭浮。天梯插地軸，墜挾鷹翮投。靈峰萬萬古，揮手回白頭。

拔可寄示晚翠軒遺墨展誦黯然綴一絕歸之
殺士之朝跡已陳，鳳姿曾列眼中人。此才頗繫興亡史，魂氣留痕泣送春。（卷中有《效韓致光體送春》二律。）

題弢庵師與詒書學政合影
住屋東西老味同，依依形影託冥鴻。一時童冠成耆舊，劇戀觚稜夕照紅。

輓弢庵師
一擲耆賢與世違，猥成後死更何依。傾談侍坐空留夢，啓聖回天俟見幾。終出精魂親斗極，早彰風節動宮闈。平生餘事仍難及，冠古詩篇欲表微。

蘉庵訪我匡廬山居得觀所攜桐城姚先生日記
紀程惜抱翁，上繼來南錄。使軺閱山川，萬觸吐吟腹。慘澹留墨痕，古懷猶可掬。蘉庵獲殘卷，曠代所私淑。橐攜訪窮山，細字戀一讀。燈孤接謦欬，松風噓石屋。

和蒼虬（同心畬、叔明、立之、伯夔、君任作。）
匡山驟別留殘唾，燕市驚逢接苦言。憂患彌天公亦老，支離示疾我猶存。醉醒同匿桑榆影，往反應迷關塞魂。賸有餘生補餘恨，飲冰不改肺腸溫。

題匑庵墨謔䯧畫隱圖
遭命爲戮民，飢驅亦何有。取精出巧怪，所得殉餬口。天嬉無虧成，自聖慎所守。

上方山圖纕蘅屬題
染夢上方山，勝賞負芒屨。何以娛卧游，圖詠列奇詭。開闔蒼圍天，萬靈躍一紙。吟對不世情，影汝泉壑尾。

蜜蜂畫社當代名家畫海
妙墨丹青逐眼新，貪收國故作家珍。老夫了卻芳菲世，獨對蜂房一點春。

題王啓之霜荼閣圖
荼苦播風詩，比興義有采。艱貞緜人綱，天阨心不改。高閣峙海門，視作砥柱在。成立念劬勞，留圖眷真宰。

李苦李畫像
東坡笠屐照千春，蒲扇芒鞋臭味親。卻羡聳肩江海上，天荒地老作閒人。

題陸丹林紅樹室圖
宛展營邱潑墨圖，丹楓翠嶂雜模糊。插椽箕斗商歌動，霜氣彌天答雁呼。

靖陶屬題昆明豔泛圖
拾翠同舟領好春，圖中風物尚如新。老夫放眼匡山頂，羡汝偷閒照影人。

纕蘅至匡山攜示移居圖卷爲破戒綴一絕紀之
新棲飛唱動耆英，宮徵都成萬竅鳴。我亦移居向廬嶽，祇收松吹作吟聲。

訒盦至廬山過我松門別墅手攜填詞圖屬題爲破戒綴句以紀因緣
快傳社詠海之濱，接語匡山面目真。跂石門前定何味，萬松浮月寫詞人。


散原精舍詩集外詩（附聯語、詩鐘）
琴志樓雜詩（樓在三峽泉，易仲實昔年築讀書處。）
壑陰託林棲，峽長洞雲穴。既夕紛投止，仰見青松列。湔此泥雨痕，悠然騰嘲說。燒燭炳嵐綺，巖氣亦來滅。辛苦競盤蔬，皇天鑒饕餮。怪汝在山泉，雷音劇嗚咽。
俄頃大月上，輝我山中屋。乘醉步危亭，始識棲賢谷。三峽靜相穿，窈冥萬石續。雲濤怒而飛，然後控地伏。出險凌虹橋，中窺造化蓄。吾友信狡獪，位置稱岑麓。
亭亭琴志樓，震蕩長風內。大壑流元音，穆與五老對。兹來相親攀，別出九州背。天光在其顏，溫恭有餘態。窅然形骸俱，元化賴斟溉。彪蔚皇霸略，委之於草昧。
蚓鳴蛙亦喧，滿此太古山。撫襟念萬物，吾意浩莫傳。歌吟二三子，益復知汝賢。閑尋三峽橋，巧怪呈鑱鐫。陰飈噓壑底，荒寒媚清妍。從知飛雨高，奇雲隔山川。澄潭養道心，誰侮蛟龍涎。
吾愛第六泉，幽潔有至味。涓涓滴終古，道在隱而費。區中迫煩酲，好持濯腸胃。吾儕雖得飲，旋復從此去。神明衛高原，寤寐識其處。
天風在我傍，雲濤莽無界。山中馨草木，靈境淑襟帶。居士眷猿鶴，招邀爲此會。出入混茫間，筇屐皆可繪。氤氳同一廬，徐撫大塊噫。跂彼石室藏，笙竽蓄元籟。不接希寥音，焉識天地泰。金膏日銷微，旁窺傲頑怪。至人絕町畦，九海置菰稗。更縱汗漫游，二分趾垂外。

雨中謁周元公墓
高磴烟如掃，荒林雨自吟。千峰初照酒，半碣欲親襟。蕪滿殘春色，花留後死心。無言證儒墨，天地更何尋。

雨霽發通遠驛遂過陶靖節故里作
殘雨埽回一千里，猛接啼鶯萬山起。鬢外猶分草木涼，塢邊已散嵐霞綺。自從苦霖滯晨夕，有足不到蒼崖趾。翻風飛雲同眼前，獨抱天光破荒詭。長林酣盡笙竽聲，籃輿來看山中晴。層霄青空纖霧了，峰峰葉葉如新生。游蜂舞蜨暖相見，電竿濕翠明如綫。石氣能侵大九州，翻從斜日思鄉縣。漱玉溪音趨栗里，隴陌初苗秀無似。南嶺應留高士雲，東籬剩誦徵君誄。我亦平生憐酒熟，道路芳菲散人目。好與攜持千載心，天地清輝接奇服。世間何處置溫泉，回頭能說此山川。異時卜築緣鄰曲，往爲躬耕下潠田。

雲霧茶吟
君不見匡廬之曲數株雲霧茶，歲歲五月始發芽。皇古日月不到處，太陰所宅纏蛟蛇。澹泊無名得至味，元液潛滋后土氣。露雨沐浴忘歲年，洞壑清虛極富貴。山僧往采踝脛穿，猩㹳啼號虎豹前。殷勤贈我洗垢濁，瓢勺瀟灑皆神仙。更欲提攜饋萬里，一葉親嘗四海水。物不疵厲寒暑平，營魂倘接靈峰起。

留題六首
鼻功德圃
瑣細數種花，采采媚巖澤。天香無根因，因君爲起滅。
粥飯寮
至人資養生，菁華肯消歇。山中薇蕨空，閑來煮日月。
鰲磯
投餌亦已多，長竿不可致。負手立鱉磯，滴殘五老淚。
飛虹梁
蜿蜒飛虹梁，青霄綴其上。攜回三峽聲，雷霆掛几杖。
藏舟壑
虛舟使之觸，藏舟使之負。誰竊造化權，臨流一箝口。
青松社
熒燈伸腳眠，范生和嘲弄。千歲蝦蟆知，食我看山夢。（范生指范鍾，時同宿此社。）

雲錦亭題壁
翼翼飛亭，揚揚流瀑。巖跨蜿虹，草間仙鹿。其下靈湫，泓澄無涘。曰輕波瀾，怒龍吞汝。大音震空，和者衆竅。一襟自孤，千山來笑。含英棲真，從證大道。五老式臨，游衍是保。

山中鳴蛙惱人詩以紀之
十日荒山雨中坐，山腳蝦蟆啼向我。燈昏眼亂不能言，海沸江喧乘一舸。吾聞仙人愛清靜，雜置鼓吹恐計左。蚓竅日月磨天來，滅盡音聲滅爝火。
案：以上七題錄自《廬山志•歷代詩存》（上海仿古印書局一九三三年），吳宗慈注云：「以上爲光緒十九年偕易實甫、范仲林、羅達衡等游廬山時作。」

九江烟雨亭
昨宵江上雨，明滅在湖臺。衆綠浮山動，飄紅映水迴。雲低盤燕羽，日細暖魚腮。掛夢鐘樓外，匡君識酒杯。

始去潯陽入廬山
背郭心無涯，攀巘氣已接。元翠界天飛，雲光爛雙頰。伊余睠道真，攜侶就登躡。目掛九江船，思冷千山葉。乍晴林欲高，重尋徑辭捷。天霄下游龍，噓雨灑宙合。鴻濛閟靈踪，響籟誘奇答。襟延萬象親，興與良苗愜。纖風扇榆柳，長谷亂鶯蜨。煩斸蒼姻根，勝游賢負笈。

晚抵東林寺宿
千山驅人不得語，勢與猛飛爭臂膂。陰林出沒又高原，飄思連愁何處所。天痕乍映浮圖出，壞寺荒垣颯寒雨。入門驚笑一拂衣，喚進盤飧倒尊甒。坐窺奇峰各有狀，赤巖銀瀑若初吐。須臾大雲障裹之，旋復崩漏相捍拒。其時困憊燈在壁，扶牀始欲展兩股。小僮好事持燭回，照數斷碣復起舞。（寺壁有柳誠懸李北海斷碣。）慧遠陶潛不在世，哲人風迹乃敢侮。吾於佛說劇茫昧，但睠廢興生嘆憮。夜深萬竅猶喧豗，公挾蛟虬鬬婋虎。千念往與頑怪通，騰降有如臼遇杵。衾孤夢寐失鳴鷄，厨虛甕盎絕飢鼠。鼾雷剩取僧不歸，安得天音送鐘鼓。

別東林趨通遠驛未至十餘里託宿村舍
又逐飛雲西復東，鳴霄大壑亞天風。歌呼時起千林鵲，襟佩寒依一徑蟲。谿轉笙竽邀籟靜，雨冥村塢上燈同。柴門卻許添鼾睡，愧汝忘機織履翁。

發義門鋪道上
九州寒雨響空山，聽瀑看雲心往還。木杪自添谿漲急，洶呼休更向人前。
巖複林重風所悲，仙源探取恐無期。道心先遣憐僮僕，看到纖泥沒踝時。

通遠驛旅夜
除榻依豬狗，呼牆有燕鶯。飄燈昏接雨，低案冷扶酲。狂詠兼游處，生心得弟兄。天頑嬉宇宙，爲鬬夢中觥。

驛邸夜飲聞燕語因賦
虛堂傳酒瓦盆低，銀燭搖烟照暗棲。應記雕梁閱歌舞，模糊爲客數聲啼。
千樹花飛銜盡春，荒山看汝一傷神。他時細雨孤燈夜，初莫逢人作薄嗔。

歸宗寺夜宿待月上
名山造清嚴，法場禮崇廣。連木翼雲齊，奇岫弸霄朗。結構排青冥，依棲撫萊莽。下方接鷄犬，垂座衛龍象。峨峨金輪峰，大月吐其上。天人涵虛澄，山河浮滉瀁。屢劫升萬靈，四界沈一想。苕苕物我遺，亹亹德心長。微吹生無倪，圓塵妙相奬。吾黨何言說，彌天寂鐘響。

金輪峰下噴雪亭觀瀑
化人飄霜髯，下飲龍蛇窟。不然九天潰，一孔瀉蕩潏。我聞震心魄，探歷特踔出。崎嶇百盤底，躋此鳥翼側。已訝地維穿，恍接天根立。破碎髓骨痕，萬象中橈鬱。其流所紛蕩，遂浴日月色。吹肌迴漚塵，但有元氣濕。鴻荒接浩浩，勢欲棄瀛渤。破山飛雷霆，咽入嬰兒泣。元化豈爾留，五運珠跳隙。石梁狎湖嶠，倒影雪色壁。從茲契真源，呼童煮新汲。

青玉峽龍潭
天飇橫斷鵝池北，葉飛片片殘陽色。將攜復在漱玉亭，地逈霄空蕩深黑。上有堅蒼之絕壁，銀河怒翻出霹靂。斗落乍起旋逶迤，窈冥弄影浮酒卮。橢圓鏡面唾巖淥，寒入海竅蛟鼉窺。光景娛人不能去，閑尋昨歲留題處。疊壑雕鐫荒鮮菭，一笑蒼茫欲誰語。澄潭倒插雙劍峰，掉頭吟嘯雲氣濃，海山飄颻呼李白，真與青天騎白龍。

萬杉寺五爪樟歌
匡廬有奇樹，厥名五爪樟。根株據地德，柯葉鳴笙簧。翻風泄霧青冥右，勢壓千山萬山秀。異景常驚仙魅過，孤標已拒蛇龍救。乾端坤倪氣廣漠，枝柱鴻濛影飛鶴。世人那識參天心，祇賞雲光爛巖壑。拂拭從思皇古年，旁松鄰檜同剛堅。出逢海客探榮落，道溉靈棲第六泉。

三峽泉舊有一猿爲山農持去易五贖歸戲題絕句
前度聞啼月滿山，巖棲今祇白雲關。主人哀樂差殊汝，傳向人間得自還。

雨坐琴志樓
雨底啼滄海，飛風無際涯。畫樓貪燕鵲，酒碗接龍蛇。世外雲爲帝，天邊瀑有芽。陸沈馴一壑，隱几數年華。

三峽澗連理松歌
三峽澗側連理松，蹲立如虎騰如龍。修枝纖葉何巃嵸，各有姿態臨丰茸。虧蔽日月昏雲重，哀壑寫湍千杵舂。月宵雨辰啼螿蛩，荒山更有鼓與鐘。依倚堅固維敬慕，樵牧嗟嘆仙憧憧，人世萬命如潰癰。旁置峽壑爲垣墉，鄰里羅列柏檜樅。情不可死道可宗，海枯石爛能追逢。攜二三子來支筇，誰其知者五老峰。

聞蟋蟀
怪汝微蟲傍澗鳴，飄風帶雨並秋聲。祇憐人世光陰速，聽入仙山更暗驚。

夜雨聞歌
沈雨歌聲細拂牀，空山太古夜茫茫。飄零心事鈞天在，不待風翻已斷腸。

由玉淵至棲賢寺觀羅漢畫像
松杉冥冥了長谷，爭踏玲瓏一頃玉。雪虬倒飲甕盎隘，首下尻高誰敢束。瀑聲飛送棲賢寺，行攜寒雨造廊曲。寺僧願慤導之游，雜出蔬筍飽飢腹。大鐘不動堂宇靜，五老下瞰元化肅。臨階捧視羅漢圖，國初以來遺百軸。乍披一二意慘澹，怪變已足駭童僕。徐尋衆妙軼萬象，大千不值藏一粟。吾愛尊者無言說，但騎龍鸞跨獅鹿。游翔九州彈指耳，戲傾海水爲悲哭。此來亦祇衆生相，旬日雨阻千峰麓。對佛感嘆際天地，尤痛發興先裹足。虛空破碎贅一杖，心造萬物丐地縮。同游三子若有悟，笑指羅漢兩瞑目。天人悤悤要安歸，水自不閑山自綠。

棲賢寺舍利
古寺來尋劫外花，忽驚靈塔氣蒸霞。悲心更有非非想，毀盡玄黃覓一沙。
泡影能爲天地根，眉尖微粒欲何言。（舍利傾盤中，可用眉毫引起。）暫憑圓滿光明相，爲破天邊四海昏。

卧龍岡瀑布
匡山瀑布如羣龍，淩風遍掛東南峰。卧龍岡瀑更異態，若以孤挺包奇雄。飛厓劍削界一綫，環束天色團團通。外向稍辟作門户，恍臨缺月懸張弓。澒洞靚杳潭水在，下育物怪誰能窮。颺烟濺沬冷人眼，時復掩映巖花紅。何來釣竿倚瀨側，細鱗躍入筠籃中。長鯨巨黿厲牙齒，轉吐寸餌嗤此童。古人學道領幽異，築室爲思朱晦翁。日月泬漻造化狎，天置冰雪澆心胸。出憩田舍萬竹蔽，尚聞此瀑鳴洪鐘。歸來燈火一摹揣，魂夢吹下千蜺虹。

慈航寺是去歲梁節庵黃仲方易由甫及予同宿處
曾記松枝映日紅，繩牀負壁隔天風。痴兒祇解歸藏易，看向頭皮捉一蟲。（時由甫以殷易解老。）
黃生嬌逸梁髯憊，各以鼾聲助瀑聲。夢醒蚊雷揮汗處，依稀今有佛燈明。

仙人掌和羅二
墻根斷落仙人掌，拂盡巖阿無此花。拼映青泥拋雨卧，爲驚翠袖倚風斜。麻姑手爪滄桑見，漢帝金莖日月賒。早晚擎天持汝去，戲從瘴海蔽龍蛇。

別琴志樓
夢魂留雨色，襟袂拂晴山。爲慕宗雷侶，能同雲壑閒。酒杯窺罔兩，鼻涕映溪巒。鶯蜨相憐意，花吹待共還。

白鹿洞
松色延飛蓋，谿流咽古年。雲蜺初麗壑，棟牖與窺天。大運龍麟杳，清音猿鶴傳。予來訊鄉國，孤抱轉茫然。

登五老峰旁觀三叠泉
峍屼盡地氣，扶搖躡天根。蹴此鴻荒穿，捫彼日月存。廬阜峻南維，蕩蕩以渾渾。倔强海嶽外，陵控荆揚昏。元精有蓄泄，噴溜撼瑤門。旁窺大造施，拗怒從飛翻。蜿蜒螭龍勢，悸慄猿鳥魂。聲裂萬壑底，終古尋無源。回瞰作極色，湖江浩相吞。粒粒郡國界，沄沄洲嶼痕。天風吹碧虛，雲物正巑岏。飄颻出宇宙，始覺吾心尊。摩挲幻流峙，噓翕生涼溫。頽然順大道，可忘不可論。

海會寺題贈至善上人
嶺松青作海，藹藹見罘罳。石檻峰留色，雲廊日出絲。諸天懸粟界，屢劫有蓮池。長老符清靜，壇場自得師。

吳章嶺歸途望廬山
千盤百叠吳章嶺，赤日能呼五老峰。放蜨巖風香草木，飲牛澗瀑亂球琮。拂殘閶闔襟邊酒，歸去江湖鬢外篷。學道尋仙無一遂，何年五嶽起吾胸。
案：《九江烟雨亭》至《吳章嶺歸途望廬山》二十六題錄自《廬山志副刊•廬山歷代詩廣存》（一九三四年鉛印本）。吳宗慈注云：「以上爲光緒十九年（一八九三）游廬山時作。」其中《九江烟雨亭》一詩曾刊《東方雜志》第八卷第二號。

鼎甫先生挽詩
海內崢嶸有此賢，因緣況復見新篇。上書劉向然藜後，注易虞翻去國年。世外鳳麟何處所，南中草木共光妍。從今道散風流寂，獨茹哀情向八埏。
案：錄自朱一新《拙盦叢稿》（近代中國史料叢刊本）附錄，當作於一八九四年。

贈黃公度
千年治亂餘今日，四海蒼茫到異人。欲挈頽流還孔墨，可憐此意在埃塵。勞勞歌哭昏連曉，歷歷肝腸久更新。同倚斜陽看雁去，天迴地動一沾巾。
案：錄自梁啓超《飲冰室詩話》（文集之四十五上頁九），《文學雜志》（國立中山大學出版社發行）第二期亦刊此詩，唯「勞勞歌哭」作「沉沉鼓角」，古直識其後云：「前歲逭暑匡山，得見散原翁於牯嶺，別後書此詩相貽，且跋之云：『光緒甲午冬，中東戰後，嘉應黃公度君返自歐西，過武昌，賦贈一律，距今垂四十年矣。因公愚先生與公度怒鄉人，又注《人境廬詩集》，既相見於牯嶺，爲追錄此詩呈教，當抱傷逝懷賢之感也。辛未初，散原老人陳三立，年七十又九。』此詩嘗見《新民叢報》，而《散原精舍集》闕焉。『沉沉鼓角』本作『勞勞歌哭』，先生後憶得之，復見告云。原句自佳也。民國二十二歲在癸酉春月，古直謹識。」范肯堂光緒二十一年（一八九五）歲末讀《人境廬詩草》後贈黃公度詩首句曰「誰謂君爲異人者」並注云：「陳伯嚴贈公度詩，有『千年治亂餘今日，四海蒼茫到異人』之句，余故感於是而發端也。」（《范伯子詩集》卷十，近代中國史料叢刊續輯本）

遣興
而我於今轉脫然，埋愁無地訴無天。昏昏一夢更何事，落落相看有數賢。懶訪溪山開畫軸，偶耽醉飽放歌船。詩聲尚與吟蟲答，老子癡頑亦可憐。
案：錄自錢基博《現代中國文學史》（世界書局一九三五年）。

贈梁啓超（殘句）
憑欄一片風雲氣，來作神州袖手人。
案：錄自《飲冰室合集》（中華書局一九八九年影印本）文集之四十五下）。

聯和前韻
劫灰揚盡沙蟲在，天路探迷鳩鳥難。皮骨一鞭衝霰入，（伯嚴）心肝餘血戰冰寒。瑤華寂寞憑誰贈，藩溷飄零忽汝看。（實甫）卻認文君爲取酒，傳來蒟醬許同餐。（伯嚴）
霧閣雲窗猶恍惚，（伯嚴）猿魂鵑血此生涯。誰憐翠袖偎修竹，獨替春風哭落花。（實甫）留夢枕空防墮珥，支機石燦乞靈槎。才人厮養憑傳說，（伯嚴）一樣惺惺惜鬢華。（實甫）
才知滄海生桑後，便是吳剛倚樹時。（實甫）蟾匿半規疑有藥，烏飛三匝恐無枝。蘭心自暖添香地，（伯嚴）萍迹相逢解佩誰。底事天涯風乍起，又將春水一池吹。（實甫）
案：《聯和前韻》錄自《小說時報》第十七期（一九一二年十二月一日），爲「寒香集」專欄中陳三立、易順鼎的聯手之作。「寒香集」專爲桂芬、桂喜二人作，一時名士如樊增祥、釋敬安、夏時濟、王以愍、楊鍾羲、陳兆奎等，賦和頗多。

寄節庵
梁髯羸病餘，吞淚自治療。孑身犯舟車，人識遼東帽。荒荒種樹區，日伴萬鴉弔。長鑱了平生，剖肝訴九廟。穹廬霰雪埋，坐想改形貌。滔天浸禍水，其暇止羣噪。萬里共殘陽，累書疚未報。看雲卧溪堂，思君以寄傲。
案：錄自《東方雜志》第十二卷第八號（一九一五年八月十日）。

早泛清溪
清溪繞欄行，看山如屋裏。春風吹不晴，晨光在烟水。未覺輕槳移，隱隱雙橋駛。綠草高上城，下有女墻圮。野航舊畫船，蕭瑟柳陰底。柳陰茶竈香，三五聚鄰里。漸忘獨行悲，差有生還喜。歸來未停午，花木淨如洗。鳥語傳兩家，山光爭一几。送客還閉門，高眠日斜起。
案：錄自《民權素》第十五集（一九一六年二月十五日），又刊《微言》第一期（一九一八年五月十六日）。

三月三十日游南京清涼山偕同年陳散原聯句
清涼山色在夢寐，（甡）夢罅一逢攜雨至。（散）散原老人霜鶴姿，高卧金陵賢避世。去歲古稀行地仙，我約游屐視哽噎。（甡）曾寵名篇奬衰朽，更共雄談豁蒙翳。（散）冒雨同登掃葉樓，湖山萬綠醉春氣。（甡）明滅湖水域郭外，參差雁影烟霧際。（散）山樓粉堞隔晚靄，茂林修竹臨水涘。（甡）飛落鐘聲欄楯前，僧飯不辨南朝寺。（散）三山冥濛落天外，莫愁柳波猶烟媚。（甡）吾儕閑行作閑客，睥睨萬古爲灑涕。（散）長江不見無南北，龍盤虎踞亦何意。（甡）塵埋宮闕剩花區，席捲英豪但酣睡。（散）偉人渫血苦生民，霸王高視嘆兒戲。尚賴霖雨洗甲兵，還我江山嚴淨地。（甡）危樓暫倚銷百憂，坐看暝色翻寒吹。（散）清涼本在阿耨上，雪上冷侵無人跂。與君天游阿耨邊，再得逡游詩作記。（甡）
案：錄自康有爲《萬木草堂詩集》（上海人民出版社一九九六年），甡即康有爲，散即陳三立，歲在癸亥（一九二三）。

寄題八泉亭
稱詩嶺表三百載，化鶴歸來又陸沉。萬劫騷魂咽泉水，一亭新構照江潯。摸金幸脫羣兒手，諛墓難爲此日心。且喜吾宗知政本，弦歌倘爲化鴞林。
案：錄自張求會《陳寅恪的家族史》（廣東教育出版社二〇〇〇年）。此詩手迹原藏香港鄧又同處，題曰「散原詩人翰墨」，現已捐廣州博物館。此詩於民國十九年（一九三〇）應南海陳樾（伯任）之邀而作，時散原居廬山。蔣天樞《師門往事雜錄》（見《陳寅恪先生編年事輯（增訂本）》，上海古籍出版社一九九七年）也曾披露此詩，文字略有異，「且喜」作「稍喜。「化鴞林」作「變鴞林」。

賦贈梅畹華（代擬）
君攜瀛海潮音返，我挾匡廬黛色來。邂逅清溪好時節，蟹螯初大菊初開。
案：錄自凡木《蓬屋說詩》（《讀書》一九九四年十月）。凡木言：「昔年梅畹華從美洲載譽歸國，上海開歡迎會，名士咸集，散原老人即席賦此詩。」知此詩當作於一九三〇年。

爲溥心畬題畫
靈均騷怨沉終古，獨惜芳菲託索毫。漫向荆關說能事，解師造化一相遭。
案：錄自蔣天樞《師門往事雜錄》（見《陳寅恪先生編年事輯（增訂本）》），詩後復有數語云：「心畬王孫屬題所作畫，綴句應教。甲戌初秋，陳三立。」甲戌爲一九三四年。

故園（代擬）
桑條麥瓏接比鄰，社酒家炊丐路人。風俗尚如他日否，憑誰細問故園春。
案：錄自《陳寅恪家世》（花城出版社二〇〇一年），云此爲陳三立手書立軸，現存於江西修水縣黃庭堅紀念館。


說明：《詩錄》四卷，收詩二百六十五題，起自光緒六年（一八八〇），止於光緒二十二年（一八九六）。根據《散原精舍詩文集補編》（江西人民出版社，2007年1月第1版）錄入。


詩錄第一
由荆河口次龍嶼遂至嘉魚（一八八〇）
沅湘絕重湖，江勢故西來。奔湍浩千里，騁望信悠哉。佳人期木末，弭檝正徘徊。肅肅洞庭野，陰陰雲夢隈。衝飆起山川，孤嶼媚樓臺。霄直來帆舉，江清鳴雁哀。方城鬱嵯峨，唯楚故有材。不見英雄人，高歌奮雲雷。於今爭戰交，四顧但蒿萊。拊膺激頽景，盪瀁千載懷。何如遠行游，翩然淩九陔。

武陟官廨贈杜俞
山城颯涼飆，微霖歇喧濁。靜遲衙鼓鳴，惜此春陰速。洞房散清煙，流影暫盈束。緩帶理玄言，開尊豔涼燭。嵇生病疏放，楚老有歌哭。聯謠眺南樓，妍光狡相逐。太行故西去，河流偶東屬。嬌紅藹郊桃，新綠顯沙竹。鳴禽求友聲，羈懷與斷續。出游良所欽，尚志苟無辱。永同貞亮情，庶以媚幽獨。

贈陳鳳翔一首
中歲罷簪組，適志愛邱山。自貞肥遜賢，悠然閉衡關。盛秋嚮河泲，結客事游盤。以我同舟好，移君匪石堅。江湖亦可懷，形勢攬所便。縱橫視地脈，浩蕩窺天纏。覃懷古雄州。長河帶尊前。風沙赴冥漠，文讌藹流連。邀朋燭屢花，飛辨月忘弦。吟蟲答細響，好鳥惜孤還。情輪迹自親，道隱趣常先。放浪莊生達，寂寞揚子玄。

詠佳人
金屋有佳人，阿那閉好春。晚妝聊自整，深坐若爲顰。刀尺思何減，樓臺恨轉真。鴛鴦三十六，憑汝教相親。

過飲吳續凝一首
莽莽風雲氣，城樓接混茫。河流衣帶緩，山色酒杯涼。曾是愁爲病，相看醒亦狂。文章真誤汝，天問轉荒唐。

悼亡詩（庚辰）（一八八一）
時淹怨已沈，歲改哀仍長。人生眷綢繆，哀怨自相將。憶昔與子偕，悠悠酉之陽。其時春雪滿，崎嶇以前行。穹林故參天，重巒帶廻岡。丈人守巖州，夙昔垂令名。倉黃走迎我，忻昌結中情。佳期日維吉，牛女正相望。鼓吹沸衙閣，賓從羅壺觴。雁奠禮已諧，鴛棲誓無忘。良媿射屏選，頗宜齊案莊。藹藹蘭房中，依依綺闥旁。昏星連曉漏，言笑隨風颺。鶯花四月和，窈窕理歸艭。牽愁辭弟妹，隕淚訣高堂。甯知生別時，翻爲死別場。去去日已晚，乘流壓輕裝。驚飆豗絕壑，激浪鬬飛瀧。行迷磊石高，子提我於床。相看沙水渾，一笑烘衣裳。賡吟眺鄉縣，揩眼淩湖湘。入門各自親，一一承尊嫜。爲婦義初起，嫺儀事能詳。余妹弱而嬌，與子互相傾。疏窗映耳語，往往達五更。子德實柔嘉，良以答平生。無何子出腹，隨官在邊城。家人大歡喜，慶者填門牆。時子遘疾厲，湯藥日屏營。蕭條歲運乖，哀樂爲虧盈。子獨抱幽憂，日夕以煎烹。思親蜀道難，歸妹祗自傷。其年正月吉，太歲次於庚。呱呱復產子，血氣亦俱戕。孟秋指河洛，因依事長征。舟楫阻程期，二豎纏膏肓。徘徊淮潁濱，奄忽以淪亡。維時十月朔，空天下雨霜。北風爲之鳴，羣鳥俱飛翔。撫子仰天號，血淚猛交并。兩兒懷抱間，輾轉自摧藏。阿姑抱之去，癡立而旁皇。大兒垂五齡，仿佛知母僵。乳兒但索母，長大徒思量。長爲無母兒，恨恨那可平。曠野色慘憺，寒流咽哀聲。歲暮雪澌澌，迎子與子盟。生人死而安，子死猶奔忙。殯子荒城側，大河浩前橫。晨昏走視子，涕淚盈眸眶。虛帷挂蛛網，緬邈生空精。嗟子我良匹，十載自相雙。婉戀託忠誠，闕遺多所匡。今子瞑不視，萬世同淒涼。歷步佇儀形，含悲睇巾箱。手蹟猶自新，何由夢容光。玄陰襲重閨，落月悽以黃。被酒辙盡醉，頽然返空房。醉時忽復醒，百哀攪爾腸。已矣其何辭，吞聲詠斯章。

九日出東門入視法雲寺殯宮既還置酒不樂作
豈不眷良辰，蕭條風景涼。風景異疇昔，況復在他鄉。傾心服時物，反顧限河梁。結軨屬東城，皎此千里霜。殯宮杳陰沉，鳴螿厲淒揚。逝者日滔滔，慢與魂景翔。駕言寫我愛，岧嶤瞻太行，重雲合玄宇，原野忽迷茫。沖沖返舊帷，厭厭燕中堂。嘉賓惠好我，承筐以爲將。處順貴因時，哀樂故相妨。勗哉君子儀，詠志慎毋忘。

偕友游觀郭外還經叢塚間慨然作
罷酒忽不樂，招攜出城闉。崔巍瞻百雉，左右帶崇山。流雲翳景色，鳧雁共來還。翔步適廣陌，營眸納平川。沖衿慘寒日，枉渚棲孤煙。良游洽昔賞，妍慮逐今遷。穹林竄饑狸，荒墟滲陰泉。蕭條勁風來，肝心苦抽崩。百世迅一瞬，聖蠢非天全。偃息重泉下，遑云返自然。拱木亦已頽。河山響哀蟬。猛志復何取，愴悢不能言。

渡黃河作（一八八二）
衝風絕崑崙，洪流盪萬里，潺湲緩水維，泛濫齧地紀。禹功既已遙。殷患自茲始。蕭條瓠子歌，彌縫衛薪恥。哀哉宣防劬，沈璧詎虛美。時隆道無污，順軌遵北徙。其魚屯憂衰，乃粒烝民喜。回車霜霰交，廓寥歎觀止。高波赴冥天，鯨鼉駕邐邐。乾坤眩須臾，精靈聚恢詭。聊持寸抱寬，坐納百川委。逍搖河上情，離心復何企。

早發潁橋次襄城
晨光滿戶牖，客子瞿然驚。頭垢不暇盥，載馳委嚴程。猛駕駭奔雷，環輈撼懸旌。沙塵冥四合，去軔同一聲。披襟灼寒素，含眸盪虛明。場苗翳繁霜，枯條謝時榮。曖曖辨暝色，巖巖眺增城。涓流宛東廻，崇山忽前橫。雲霞曳歸飛，林巒靄餘晴。撫化誰爲言，蓄慮已無成。既爲逝者歎，復此念平生。黽勉風中酌，猶夷羈旅情。

雨中經首山
扶輿戰風濤，靈界恣翕闢。荒忽鴻蒙初，下上混一白。辰裝赴遐征，俛仰氣已夕。鴉色帶轅駒，濕光冒場麥。峻坂無留輪，奔蹄有脫軛。伸皋阻來途，長雷盪危石。樹杪畫煙痕，檐端漏天隙。浩蕩箕潁情，曠邈巢由迹。離襟若可持，宿思誰能隔。詠彼采薇歌，調飢歎行役。

汝墳橋二首
十日行人淚作珠，飄零舊恨滿江湖。空聞紅豆生南國，此後相思采得無。
苦憶山陽夜賭棊，紗窗紅燭照撚髭。分明一樣瀟瀟雨，獨向天涯看酒旗。

葉縣
車謦殷地客何能，但有新愁載不勝。城郭西風扶醉去，搖天黃葉下飢鷹。

瓦店旅夜憶余知縣在田楊秀才灝時兩君先一日赴樊城
隄外孤雲凍不流，柳絲飄盡月初鉤。幾回惆悵西窗燭，容易關河照白頭。
獨攜巵酒向寒更，夜夜雛驢轉磨聲。風雪故人從此去，夢痕鐙火不分明。

雪霽入新野
宵光靄葳蕤，晨駕泝冥漠。劃彼積雪痕，尚此飄風虐。襲裘勢未溫，中酒情猶惡。流雲漏曉暾，晴泥草蕭索。始睹暖蜂游，終任轅駒錯。山連陂隴浮，天壓鳧雁落。冉冉去南畯，迢迢嚮北郭。羈心屢茫如，離憂儼惕若。

登新野城晚望
枯柳天涯夕照殘，渡河山色儘廻看。蘭成辭賦何人問，（庾冰及肩吾父子皆新野人。）嬴得中原匹馬還。

白河渡
曠野羌無人，征車緬逍遙。溪流多晚凰，衆草鳴蕭蕭。忽出喬木外，始聞爭渡囂，殘雪尚峻陂，勁霜無完條。沙痕映廻渚，岸勢通流潮。艫颿日夕佳，下上同孤搖。矯鷗背人去，鯈魚猝珠跳。蜿蜒隄上煙，隱隱歸漁樵。玄覽憺相怡，山川正予招。

晚抵呂堰
風落平林盡，雲低夕望孤。冥冥千嶂合。冉冉百靈趨。隴樹廻鞭影，星河澹覆絇。稍窺鐙火出，驚喜一相呼。

抵樊城作
鯤鵬日圖南。一舉藐萬里。余亦放浪人，裹糧與俱徙。倉卒踰方州，汗漫閱候鄙。襄樊形勢區，山川信都美。江漢足襟帶，關河映尺咫。莽蒼撫中原，雄風爛千紀。龍戰競騰驤，鴻基迭張弛。茲來霜霰繁，市廛觀邐迤。蕭條鹿門隱，愴悢南陽士。在德固有經，憑險儻無侈。敢告英雄人，攬轡從此始。

游隆中詩
荆山昔多姿，漢廣流未央。言從隱淪人，宿思軫廻腸。氛霧列繽紛，岫崿攀翱翔。方舟儼在御，騁游共移觴。陟陂已無憂，綠溪亦云長。盤紆踐鳥徑，玲瓏映蜂房。桂巖上迷密，雲潭俯溟茫。隘谷漏天色，浮梁媚川光。恣賞眷幽棲，豁襟覿重岡。雲霄躋隱廬，孤吟緬垂堂。延佇真靈下，參差楓檜香。龍蛇閉蜿蜒，鸞鳳驂騰驤。墜葉搖空山，乾坤瞹已涼。邈矣三顧踪，歸與一宿糧。余生終澹泊，躬耕永相望。

登峴山謁羊叔子祠堂
奇功不隱世，嘉德盛懷柔。麾旄麗山川，帶礪奠皇州。嵸巃隆昔貌，瀟灑撫茲游。極目縈楚甸，振襟帶漢流。窮岫礙天經，陰泉測地幽。藹藹亭館靜，輝輝城堞浮。美觀愜遺愛，驚覿償冥搜。榛苓展芳躅，風教欽來休。悅山性可適，媚古慮無尤。誓結麋鹿侶，苟謝緇塵羞。

桂樹三首
桂樹多佳氣，蘭枝祗白殊。葳蕤香鴨靜，窈窕燭龍扶。雲漢明如鏡，房櫳豔作珠。天人誰遣此，凝睇轉模糊。
旭日來鳴雁，朱門有瑟琴。迷離青瑣闥，宛轉白頭吟。簾柙籠煙薄，蘭苕映雪深。鐙花儂共汝。夢斷漏沈沈。
宛宛恩初遞，悠悠怨未終。自憐深夜怯，儘與昔時同。粉態顫雙影，衣痕盪一風。余情翻不極，橫涕託微衷。

有所思
漢上多佳人，輝光照城樓。金釵耀首飾，明珠綴履絇。翡翠來巴黎，珊瑚貢琉球。綺羅不足貴，容止何脩脩。中情貯芳妍，命瑟揚名謳。一彈雉朝飛，再彈鴻鵠游。三彈良歎息，對酒不能酬。對酒不能酬，脈脈復悠悠。借問爾何愁，甯復似此不。意氣感人心，涕泗忽交流。願言有所思，不見徒離憂。

臨高臺
高臺城南端，迢遞望城北。城北塚纍纍，思心豈終極。悲風暮蕭條，曠野帶歸翼。行子不顧返，何以慰夙昔。湘流日夜波，天邊照顏色。

春思引
嬌小誰家女，敷腴顏色新。麗日如煙不相待，看作風前憔悴人。東風門外雙飛燕，人影翩翩不相見。昔時含泥上君堂，今日見君重斷腸。斷腸休問他人事，闌干暗記相思字。枯死芙蓉已化螢，蘭枝未改淫淫淚。空房塵暗墮釵橫，無情有恨詎能明。新人那識舊人意，夜夜啼痕鏡里生。

送杜俞之武昌督府
已負來時約，真成去後思。交親還我輩，江漢有生離。波臥魚龍靜，春肥燕雀私。重湖情劇滿，迢遞望旌旗。
慘澹猶回首，因君數往還。風煙河上路，裙屐剡中山。學道偕羣彥，哀時惜盛顏。平生言在耳，提劍向江關。
賓客南樓盛，公卿北海賢。文章能用世，帷幄坐籌邊。財賦民同盡，樓船計未全。方州遙在眼，送子一淒然。

寄陳銳
辛苦三年別，煩冤一紙書。文章憐汝在，踪跡與人疏。應世能多病，從今不好譽。江湖憶顏色，愁斷武陵居。

春日游蛻園歌
名園當春花欲繁，鳴鳩喈喈來喚門。門外游人自相識，清歌爛漫攜孤尊。東風飛翻袂初舞，雲吹一絲絮黏縷。桃李楊枝映細晴。小立闌干撲香雨。綠波盈盈籐霧隔，西去軒亭倒深碧。萬竹森沈浸晝寒，煙影天痕澹將夕。夕照搖搖欲上衣，還移雙槳趁鴛飛。鴛鴦自飛風自起，剪盡愁痕一池水，何處淩波更渺然，萍絲荇帶鎮相牽。側帽徽吟映霄漢，空教世外看神仙。參差石徑苔泥沒，洞壑玲瓏印瑤月。取次紅牆一綫通，歌舞樓臺憶慌惚。倦眼依然湘上山，主人戀官去不還。東陵瓜熟風光老，寂寞良辰空閉關。

夜坐詠二首
鐙花
深坐寂無人，房櫳夜不塵。靚妝聊自笑，憨態未宜顰。豔豔魂相語，離離意可親。翦紅釵卜罷，移照錦屏春。
鐙影
瞹噯難爲豔，依依祗自孤。羅幃如有約，春夢半相扶。歷亂搖花氣，低迷映雪膚。深宵吾弔汝，遮斷淚痕無。

曾公孫廣鈞飲集浩園作
瀟湘灩灩春城夕，幾日看花夢相隔。簾外東風吹細寒，西園爛漫招吟客。華筵軒館敞清峻，佩影瓊琚映瑤壁。壓檻桃枝低亞紅，倒池楊柳輕搖碧。草長蜂游祗自媚，拂拭闌干更相惜。黑雲蒼黃送飛雨，照眼江山失咫尺。主人解頤工說詩，咳唾珠天紛葳蕤。翰林博士盡惆悵，大呼脫帽傾流離。酒酣潦倒百憂集，瀛海飛輪羽書急。已驚哥舒棄關隴，又見王恢伏馬邑。聖手焦勞促視師，城郭嗚嗚夜吹笛。將率功名委草莽，江海樓船壓強敵。祗今時事已成冤，相逢花發且開尊。高歌上馬各歸去，送客流鶯啼到門。

春曉曲
君不見東園日滿煙光紅，童童桑葢飄春風。美人嬌嬈爲春起，惆悵闌干誰與同。芳心儘教啼鶯弄，零露瑤釵記寒重。香夢分明挂一絲，捲簾飛去桐華鳳。
春晝曲
畫院風光燕初對，葱蒨花枝暖瑤佩。芳晝游絲絢一簾，蘭淚淫淫姣相愛。獨自尋春錦樹園，鶯飛草長戀清尊。空憶關山歸不得，飄盡珠樓曉夢痕。
春夜曲
靈怨訴蘭釭，忡忪不自降。祗今良夜怯，空令豔作雙。玉漏搖搖喚春酌，啼罷胭脂鏡中落。金屋銀屏照影嬌，宛孌芳心儻相若，夢醒城頭亂飛鵲。

閨中聽彈琴一首
遐心搆虛無，良辰忽在茲。感彼房中奏，周章訴阿誰。新聲赴遙節，逸響戀沈徽。悠悠送挑撓，瞹曖佇然疑。褰裳排雲閶，山海忘調飢。冥鴻有餘迹，曠望獨淒悲。蒼梧降瑤佩，繽紛迎二妃。煩冤古已淪，宛孌今未衰。玄解一室內，名理遂沈微。化人邈世宙，空令知者希。

一病
一病娟娟散綺吟，離魂雲海猛升沈。藥牀空惹旁人妬，憶汝秋園風雨深。

詠鰣魚
淫霖漲江潭，萬網簇雲隙。跳騰鱘鱠外，拍呼詫奇獲。銀鱗耀空晶，簁蓰小盈尺。蒼黃輸縣官，供張走吏役。高官散晨衙，鼓吹沸四壁。珍此搓頭鮮，肥甘撤狼籍。鋒棱隱豪芒，瑩膩撥鲕脊。金盤閃瑤光，玉匙溢瓊液。醉飽滿羣公，廚人恣投擲。下士久得嘗，逍搖召賓客。選味壓魴鱮，居奇斥鯈鯽。顛倒芼鹽豉。觥酬互辟易。病餘謝腥羶，玄德沛川澤。觀生溟渤表，天和煦無迹。咨汝讋寵靈，朝真祝融宅。（相傳鰣以夏月朝衡嶽，還乃化爲鮝。）浩蕩千里波，中道嬰世戹。烹鮮饕在茲，充庖禍相積。機牙伺游詠，過河泣奚益。當歌向冥天，三嗅掛琴席。

齋晝聞新蟬
炎辰曳淫疴，翠光盪簾几。嫋嫋一絲蟬，綢繆遂盈耳。露餐風已零，天韶籟方起。變節使人驚，瑩魂自爲美。諧吟緩尊罍，酲醒流音始。

羅正鈞夜過齋中飲酒
休疴曠塵喧，沈冥放堵闑。不有素心人，元音幾漻泬。君來夕始鐙，簾光幻初雪。綢繆鏡中顏，零歡復能熱。靁尊眷高言，煙爐藹餘烈。異同瀛海論，曼衍九州說。皇風蕩無名，轟汝濟時傑。輪囷千歲懷，悠悠赴淒咽。蟲聲露欲稀，燭影淚猶設。良宵一何長，緐憂共提掇。

送陳銳渡江還嶽麓
飄風吹緐雲，聚散故無跡。江頭又別君，零落山中客。雨餘樹亦佳，煙上波初隔。迢遞送孤搖，湘山澹將夕。行歌莫不歸，城闉遲雙屐。

蕉下眠石磴作
疏橑翳曦光，流飆盪炎晝。垂垂十畝陰，爽塏非人構。摩挲稱佳眠，軒黃儼來覯。蘧蘧綠尚肥，冉冉涼已透。形累釋大弢，雲林映幽瘦。修篁戛球瑯，蒙籠勢相覆。信知吟嘯美，轉幸尊罍就。忘機枕可肱，無言露霑脰。起玩愜精魂，花叢隱遙漏。

暑夜答閨人
虛廊殷蟁雷，窈窕鐙初漾。雨勢不能涼，啼妝竟何放。茗煙澹餘酌，荷香送孤唱。誰爲奏神絃，㵳天佇牙曠。

眠起於北窗下觀雨作
病思尚厭厭，甦酲快飛雨。灑灑復淙淙，香潮始知午。微涼沁人肌，流埃靜難舞。淫沈日氣乖，采錯雌霓吐。躡象浮搖中。山河絢璣珇。天霄躍飛龍，布化故無伍。元界翕鴻蒙，涵濡冒九土。寤歎北窗眠，終焉賃環堵。

答順循枉贈一首
季俗絀儒墨，紛綸妬道真。斯文爲己任，念爾狂狷人。希聖豈無階，尚德必有鄰。嶕嶢獨行士，悠悠與我親。畸生秉窳陋，百志末一伸。賴子起其衰，振迅據通津。子亦病婞直，貌言媿柔馴。蓄孕忿戾氣，夙夜斵天均。道泰不違時，陽和宛如春。至人軫心齋，威儀表溫醕。勗哉翼翼思，葆此生生仁。忸怩酬忠規，慙德難具陳。

十一夜月上候涼賦
瑤階候微涼，缺月宵初永。風鳴葉欲稀，惻惻壁間影。遙響煙中疏，孤心鐘外警。扶搖御天人。四畍同虛迥。鴻雁竟何歸。江湖慰延頸。

雨後暑退欣然作
雲陰歇朝雨，涼趣在閨闥。休汝肢體便，悠悠忘飢渴。天機玩無朕，物態妙相括。斷溜不能長，夙心證圓活。遙知羣響滙，未厭淒蟲聒。簾影界煙痕，空青奮一割。煩襟自茲理，炎熇信天奪。孰云觀徼非，冥棲庶稱達。

南院荷花盛開賞之而歸
華館映葳蕤，初服展遐玩。亭亭池上葩，的的紅已爛。風來隔一香，翩翻白相亂。露氣泛人襟，涼痕劃難半。園林終在眼，霞光絢吟案。憑攜尊酒來，闌干坐長歎。

代苦熱行
霆車鬱不轟，千里煽炎威。江漢沸滔滔，草木盡陵遲。驕陽盪重冥，歸翼慘不飛。傴僂環室內，憤悶隘兩儀。讌讌屋上烏，烈烈釜中魚。大鈞轉一氣，熸爍無完肌。蒸汗溜懸泉，積垢成嶮巇。怪汝蠅勢張，薨薨怒相欺。軒庭罷掃除，循環渴與飢。安得冰雪餐，庶令我心夷。

和何承道月夜露坐
纖月在回塘，娟娟照一涼。芙蕖憐共小，婀娜不能觴。露下晴無影，雲吹夢有香。遙分銀漢色，持豔上君堂。

月夜聽鄰家擘阮
入破初聞三兩聲，淒淒哀怨不分明。蟬娟千里人何處，使我鄉心一夜生。

神雪館消夏絕句
盤底銀匙看作冰，軟煙步障蹙吳綾。茂陵消渴尋常事，乞與瓊漿更不能。
鸚鵡無人月定時，玉鉤香唾一絲絲。昨宵桂樹陰連屋，涼到金牀夢未知。
簾外香雲總未移，湘絃嫋嫋最相思。聽殘細雨黃昏後，枉自吟成苦熱詞。
翠玉房櫳照豔空，彈棊雪蕅映玲瓏。涼聲歸雁無消息，一夜匡廬在夢中。

伏夜空庭候涼和璞元
欹坐向金屏，朦朧喚獨醒。涼聲遙在屐，人語偶聞鈴。鐙火閒雙髻，琴尊落一星。今宵愁不易，度夢到空庭。

飲集朱監生宅
炎飆厲中衢，游衍託城闕。曖瞹處士廬，申申坐超忽。招尋藹賓從，放浪逝日月。移尊就夕涼，清風爛庭閥。星河儼在佩，天容澹眉髮。哀樂自爲盈，名理曠相發。寓言得十九，道論終不竭。大隱夫如何，絀彼賢與伐。狂簡在吾黨，絃歌未云歇。作述照千年，悠悠邈秦越。金石閟遐心，觥罍騁苛罰。消搖物已齊，舞蹈興屢勃。姑令醉無歸，膝席謝結襪。

立秋夕寄懷易郎中一首
丁丑之歲，同託湘舍，邂逅茲夕，慨然賦詩，君酌酒相和，桂枝在吟。後遂乖分，馳驅六州，天道逝於上，人事錯於下，子滯京國，僕仍流寓。宛孌昔游，倏彌一紀，睠新故之亮迹，寤離合之異尚，興起令辰，能無感乎？爰抽豪素，造端時物，山川清邈，將於斯言。
朱明變令節，流火及茲辰。茲辰亦可懷，始忽望遠人。別離日等多，恩紀宛如新。引領正岧嶤，思情滿關山。將予攜手好，款子同心言。婉孌賦桂枝，綢繆結所歡。於今北窗下，鐙火照淒閑。雲霄候羽翼，闌干坐煩冤。嬋娟共光采，難爲千里顏。銀漢隔微波，金屋怨徂年。芳荃錯今賞，容華殊旨妍。悠悠一紀心，攀附無由緣。芙蓉露中靜，尊罍塵外傳。孤謠託上都，還期宅湘堧。

寄京師陳戶部同年
紫燕辭南雁辭北，離思飄颻逐秋色。天邊羽翼甯當乖，寂寞孤城憶京國。京國緐華佳可游，共君蹀躞御溝頭。龍驤宮闕朝霞起，魚貫胡同夕照浮。清時歌舞年年在，輦轂歡踪散人海。等閒取酒向貂蟬，爛漫珠璫動光采。二八雛鬟正妙齡，第一才名四座傾。朝朝留飲不辭醉，夜夜聞歌若有情。花底光陰如石火，一時淪落君還我。宣武門前車馬鳴，綽約啼妝遮道左。別來世事儘堪憐，狡虜樓船暗塞天。朝議紛紜氣欲奪，軍容慘澹還戍邊。莽蕩瀛寰鼓聲死，跨海旌旗連萬里。從約何曾決兩言，捷音徒震旁人耳。儒生太息道空存，劍佩蕭條但閉門。相望兵戈祝滿眼，零亂關山有夢痕。

過話玉池別墅二首
高臥東山宅，閒尋綠野堂。衣冠存大隱，風雨照新涼。莽蕩看羣彥，低垂盡一觴。老臣道憾在，流涕說先皇。
妖氣連瀛海，江山有閉門。文章終古恨，朝野幾人存。善戰輸長策，羣公富讜言。孤吟依北斗，未敢訟煩冤。

北門歎
北門良家子，徵兵從擊胡。魁梧七尺強，悠悠赴前驅。邊關多瘴厲，死亡在斯須。同行二十人，白骨餘寒灰。一人脫軍籍，跳身視妻孥。藏灰篋笥中，生死誓無渝。伶俜宿荒縣，盜突乃見胠。蒼黃尾盜去，棄灰長路衢。可憐掇遺燼，淖泥溷相汚。魂魄會飄散，痛哭返門閭。寡婦號旁皇，陰風巷中來。翔鴉啞啞鳴，行路立徘徊。我時得聞之，感歎中腸摧。佳兵爲不祥，黷武干天災，六合無內外，聖人之所孩。願言告當軸，軫此生民哀。

別長沙還義甯故里（一八八四）
朝雨無斷絕，離心還自驚。江山戀初服，笳吹送孤征。遠道重相憶，緐憂不可名。飄颻帶歸雁，惻惻遶寒城。

行平江道上六首
驚霜蔽高原，淫潦涸平陸。我行未永久，昏日嚮寒谷。勁翮掩蕭條，列樹盡如禿。衆峰晴亦佳，迤邐爛盈日。雲嵐盪泱漭，岡陂恣騰伏。清輝澹娛人，氣與山川淑。騁游日靡靡，村醪幸冬熟。
披衣遵修衢，枉駕迎朝日。浮雲去不已，思心共奔逸。穹陵勢參天，層巘望仍失。周原何膴膴，隴畝縱橫出。宿雚以燔焚，緣溪眇蕭瑟。生民信長勤，賦斂亦云畢。羊牛肆吪寢，雞犬聞若一。保茲屢豐年，婦子歡入室。黃農去我久，醕風見真率。顧瞻動中懷，終焉息蓬蓽。
天岳何盤盤，蜿蜒自東來。龍鸞麗霄日，氛霧矐然開。羣山夾衛之，林巒鬱崔巍。涓涓汨羅水，洄複濤江隈。萬象猛超越，沖氣翼我懷。英靈昔已矣，感歎爲徘徊。
山行氣候變，飄風會飛雨，黯黯趨長薄，遙遙取前侶。市門洞逶迤，言達故人所。故人有吳生，溷跡鼓刀伍。魚鹽鬻江湖，珍錯濫牖戶。雜作傭保間，繾綣訴肝腑。闤闠通太猾，儒墨焉足敷，躊躇向壺酌，忘茲別離苦。
去郭十五里，谷深水盤環。借問塚纍纍，乃見金屏山。趑趄泣漣洏，魂氣黯邱巒。青松磊石堆，王母之所安。迤東鬱相望，厥爲伯父阡。殤兒百步外，妻也在其間。哀此一抔土，四世下輕棺。荏苒歲紀流，骨肉蔽不完。俯仰內崩裂，憤慍滿山川。還過衡廬下，血淚何能乾。
登穴望高山，周流勢逾壯。蟠天夾萬壑，騰躡虹霞上。列峰面參差，逡巡走相讓。佳哉氣鬱慧葱，精魄庶得傍。離別在須臾，去去復還望。乾坤含悲情，煙景觸餘愴。來途造恍惚，巗岫非一狀。隆隆仄澗鳴，漭漭懸沫颺。卓爾龍門關，圻疆界屏幛。崢嶸石色改，天塹哂安放。拒險搤豺狼，因茲想霸王。伊余倦行役，躬耕託微尚。土風緬清醕，桂柏契貞諒。軼蕩搜前蹤，空明颯孤唱。

龍觀坪詩
龍觀坪者，在義甯州境，去今州治六十里，相傳艾子國都，吳公子慶忌出居於艾是也。余覽其山川宏麗，土厚而水深，弔雄圖之遺烈，感英靈之就泯，輒相與賦詩云爾。
周流歷名服，言歸睠故鄉。故鄉山水區，碕礒正相望。洞林始暎蔚，嶺岫忽騰驤。龍游帶霧隱，鸞峙凌雲翔。鄙州昔草昧，殷商棄遐荒。建國自句吳，雄圖冒殊疆。茲壤豈不顯，大風尚泱泱。秦政併郡縣，五等淪煙霜。霸業一消歇，千紀不復張。英塵翳榛莽，遺基委耕桑。廢興甯有時。撫歎焉可忘。

和閨詠
玉簪斜纈內人妝，風軟流蘇灎灩涼。夜半汗香扶夢起，模糊開滿小南強。

瞿學士先世圖冊圖狀己少壯老之皃凡三浮一桴而度之
至人濟萬物，所貴唯一身。爲仁信由己，聞風非隱淪。崢嶸伺恩讐，於世嚮邅屯。洶呼江海波，高飈捲滄津。常心秉孤櫂，安瀾出逡巡。重溟覽無遺，舷歌懽黨鄰。忠信豈不偉，茲輝照千春。學士今俊髦，英流扇振振。規繩述祖德，經猷動皇宸。斯民久淪胥，何以活吟呻。猛志颺輕橈，度險如有神。世業示勿忘，芻言告九賓。

寄翟行義岳陽一首
風葉飄飢雁，秋陰生洞庭。江湖違鼓角，城仗下雷霆。望歲愁重疊，依劉迹杳冥。遙知攜酒處，波色弄娉婷。


詩錄第二
人日送吳光堯游江南（一八八五）
始歲愁風雪，飢驅奈汝何。文章真欲哭，朋舊已無多。獨夜臨江海。行吟帶薜蘿。平生苦相憶，黯黯惜鳴珂。
海上方龍鬬，斯人獨掉頭。還輕公府辟，去作莽蒼游。孤夢廻千里，悲歌橫九州。慎休說時事，冠蓋滿清流。

題柬陳兵部
愷悌陳兵部，相知祗閉門。物華春歷歷，雞黍巷昏昏。殘雪閒雙屐，寒花綣一尊。草玄更何事，燭下聽吟魂。

送朱大游武昌兼呈郡將李使君
驚雪逢殘歲，飛花又別尊。江湖真自去，時事更誰論。夢向長天盡，愁連瘴海昏。南樓深夜月，休令上啼痕。
太守循良吏，江關有頌聲。從知國土遇，莫使世人驚。多難還今日，孤游累盛名。漫持三寸舌，談笑取公卿。

送羅布衣游廣州軍府
嗟汝談瀛表，招搖萬里游。如何仗雄劍，復此謁諸侯。嶺嶠懸孤淚，功名藐四洲。儒生有奇計，不爲郅支頭。
帳外傳消息，匈奴竟入關。不成誅上將，猶自塞南山。江海今無險，樓船去不還。漢家鐃吹曲，淒切送啼顏。

一雨代閨人
一雨淹花柳，房櫳自可憐。直教春寂寂，將此憶緜緜。深燭甯爲豔，啼魂欲化煙。安心明鏡裹，日夕向君圓。

飲集和李翰林
卑濕長沙地，初看李翰林。池亭藹公讌，城郭動高吟，華燭春同豔，空尊夜始深。厭厭賓盡醉，物外有鳴琴。
滿眼成豪俊，君還磊落人。文章應不賤，塵海得相親。簾影吹香重，花光照恨新。平生杯酒意，廣座竟誰陳。

送李貢士人京應殿試作
春風翩翻芳桃宅，對酒如聞長太息。怨汝東西南北人，河鼓高高淚痕白。李侯文章天下聞，憶我城頭初識君。繡襦珠履動顏色，當時顧盼淩青雲。連翩走馬幽燕地，獨向金閨攝高第。拂衣懷寶空歸來，閉門欲短英雄氣。沈沈鼓角瀛寰競，海沸江翻雪山映。儒生自昔不憂時，箕踞科頭縱歌詠。大地風光颺柳條，思心暮暮復朝朝。鼓枻不辭江漢遠，勒馬平看嵩岱高。佳游回首俄成夢，眼中煙景啼鶯弄。東山絲竹未應閒，南团衣冠又相送。千里齏粻君好行，獻賦長楊謁帝京。錦衣持節重相見，莫使江湖白髮生。

雨中登城南樓訪陳八兆葵不遇
午衙撾盡冬冬鼓，獨向城頭看飛雨。自昔樓臺拔地高，千里春心弄平楚。南來嶽色更蒼然，憑闌呼酒對雙川。眼前莫問興亡事，指顧風光滿天地。誤被游人喚作仙，飄颻自具凌雲氣。一笑都成湘上山，相逢相避有無間。回頭莫忘沽衣處，太息鐘聲人未還。

和左太沖招隱二首
光緒乙酉夏四月，湖南布政使孫公將去位，發題試士，命曰招隱。左生遺詠，適交余心，聊相與和之云爾。
世途遘憂患，慨思方在今。衡泌有寤言，悠悠弦素琴。游鱗久潛瀨，羈雌亦投林。山中霜露高，崿岫杳陰沈。流淙抗餘響，虛谷寫遐音。躑躅孺子歌，逶迤梁父吟。逝從采薇客，謝彼組與簪。
稅駕自西郊，修逵蔽莽榛。躊躇顧天下，窅然喪我神。形累負時役，成虧淪道真。鬼闞高明室，遑云據要津。耿介矢幽棲，微尚欲何伸。觀徼宥物理，養生遺世塵。苟適偶耕性，毋違樂山仁。杖策各有歸，勉旃筮茲辰。

王先生闓運招集碧湖詩社以弟喪未與補賦應教一首（一八八六）
達人不遺世，招邀餞嘉辰。曰息區中緣，還以勞遠人。明湖信逶迤，賓從亦振振。緬彼壕上趣，彌欽塵外颦。展駕慙夙約，申哀阻重闉。山川未移眼，行赏邈胡秦。名實天所乖，大適誰爲鄰。髦流各有託，尋諷慮彌新。景風如可懷，相期詠湘濱。

擬東城高且長
步出東郭門，淒淒即川路。川路一何長，行子那得度。悲風蕩高日，曠野忽已暮。歸翼辭浮雲，哀蟬響陵樹。缓帶阡陌間，凝霜改顏素。大運不苟留，誰能閱新故。邯鄲有名倡，跕纚作纖步。彈箏發商謳，絃絕有餘慕。以此放情志，萬世安足顧。思君託晨風，毋爲來者悞。

詠紫蔽
采采曲闌通，婀娜自作叢。低英初照雨，密葉未移風。芍藥羞春異，辛夷抽恨同。金屋無留赏，況閉春堂東。

秋八月壬午偕文孝廉廷式曾公孫廣鈞渡江游嶽麓晚宿屈子祠
披風泝江涛，搴雲陟遐境。曖曖餘日光，恢恢羈慮永。遵隴始邅迍，踰坂遽陵猛。谷勢涵霄長，林容衛秋靜。暝氣挫玄觀，㵳天帶帆影。尋芳庇幽祠，明鐙向清耿。申感惓懷沙，流吟託哀郢。涼宵夢各深，蒼濤合重嶺。游心佛朝霞，雞鳴滯矇景。

吹香亭
圓池覆小亭，亭背萬山青。雲滿涼初合，風深夢自零。憑闌觀妙徼，载酒弔精靈。黃葉如相訊，飄蕭故可聽。

愛晚亭是入山漸高處柯木暎蔽青蒼窈然
孤亭翳長楓，山氣迭明晦。雲根削壁高，雨色溜崖碎。未妨視聽卑，已撫乾坤內。息心從化游，悠悠邈千代。

青楓峽
朝興緬危盤，蒼氣絡無地。鴻濛緣石梯，游屐自相窴。攀援始猱升，騫騰忽鸞跂。陰柯隘霄光，黛圍漏雲吹。奔雷撼濤音，遙情互軒輊。拂蘚坐冥收，荒㵳脫塵累。因知世外人，宇宙直如棄。循級聳前觀，眄岑削旁媚。沸蜩聽易淒，流鐘觸仍避。希蹤何必高，幽涂證初智。

於萬壽寺經白鶴泉遂登雲麓宮望湘水
攬勝勢未終，陟險氣仍悍。振衣盤石間，已矚江山爛。禪寮翳松蘿，攀磴探混漫。亭陰覆初涼，泉溜娛屢盥。穹林轉紆鬱，羣侶互乖竄。天光曜長林，捫風躡雲觀。衡嶷脈未分，瀏湘派同貫。雄襟拊城郭，猛氣決霄漢。昔人小九州，曠覽自增歎。誰能託聖游，虚寥軫遐玩。

望禹碑作
肅穆南荒狩，迷茫橇檋蹤。龍蛇盤未下，風雨一相從。松色黏天冷，秋陰背嶺重。翻嫌幽興极，到眼有靈峯。

歸途遇風雨至龍望市候渡
看山未許攜山去，但向山頭覔歸路。雲外鐘聲逐斷鸿，猶記林泉舊游處。芳蕪一徑陂陀遠，霞光作絲白日晚。細柳幽花嬌向人，牛背平看牧童飯。秋風吹雨不吹晴，荒郊雨急行人驚。拂衣嵐霧蒼崖隔，張葢煙霄翠靄横。兩生驍捷選相及，跣足泥塗短襦溼。十里率勞黃葉飛，咫尺江亭見顏色。亭畔胡姬恰妙年，殷勤勸酒不論錢。客怱怱忽渡江水，山光人意共如煙。

酒集碧湖佛寺贈寄上人
嫋嫋江山上，都成送夕陽。夢痕秋草亂，酒氣石幢涼。霞斷新晴色，天清選佛場。自來無去住，於汝閱滄桑。

九月十九日郭侍郎招集碧湖展重陽作
碧湖緲靄荒城北，搖蕩秋光見山色。佳期休负展重陽，開成故事何人識。侍郎峻節摩霄漢，瀛海歸來脫羈馽。領袖名賢託勝游，城郭人民等閒看。招提侧徑蒲牢響，細雨搖陰颯蓏蔣。啼烏莫認舊園林，萬古興亡一攜杖。解衣入座美無度，茱萸還覓登高句。佛場儘設八關斋，僧雛閒繞三珠樹。指點新亭橘抽黄，莫銜杯酒話潇湘。王郎孤櫂應相憶，（碧湖吟社始於王先生壬父，今游江淮間不返。）千里江湖共夕陽。

丁亥三日北湖禊集分韻得開字（一八八七）
沖衿愜郊壖，湖漲渺淪洄。舞雩睠聖游，言志信悠哉。霞陰勻野色，光采散霏埃。風漪盪千里，晴山靜相開。飄搖江海人，攬物吐奇懷。杯水置坳堂，乃欲睇崔嵬。成虧各有役，余心以昭回。茲樂藐天人，攀榮謝深杯。

雨夜酬廖十秀才
一夜愁將兩，搖搖满洞庭。孤吟知燭暖，羈夢與花零。朝市能偕隱，生涯敢獨醒。還期北湖棹，臥弄楚山青。

雨夜答陳銳
樓高雨易悲，窗深風始斷。獨有支離人，孤蹬照淒歎。慊慊意無軌，亹亹情已爛。虛庭候葉吟，陰砌聞蟲亂。余懷念隱淪，昔游觸今算。雞鳴見君子，攜手況宵旦。蘭芍惜遺芳，絃歌永孤玩。懸解達神理，於茲得問難。穆如周孔情，邈矣游夏贊。瞻言步京闕，希風炳江漢。五十而無聞，吾衰逝過半。聊爲行國謠，前席佇來翰。

六月三日湘綺翁招集碧湖消夏作呈同游
火雲六月燒天赤，坐據匡牀轉愁疾。侵晨忽作碧湖游，野水閒山舊相識。乎隄桑柘陰搖寺，荷池十里浮香細。直教几畔過舟帆，始信人間有天地。主人汗漫游人海，故約驚雷破花蕾。到眼煙雲一笑空，關懷今古孤尊在。誰知雷雨變朝昏，世外游人盡閉門。神龍首尾亦何有，遂令下土成涼溫。涼溫本是須爽事，莫訝天公恣游戲。倒海翻江閶闔低，爲掃氛祲望佳氣。玉池野叟憂時最，能以孤吟答羣籁。物論蒼茫懷苦心，少長流連此嘉會。座中醉飽各高歌，去日無忘來日多。即今歸占意亦得，尚有飛葢隨鳴珂。江清峰見雲初洗，卻憶城中褦襶子。年年歲歲徒紛紛，何如臥看碧湖水。

中秋夜望月懷父廣州一首
孤城兼獨夜，新月爲誰看。秋色涼千里，流光隔一餐。尊横河欲轉，雁靜海應寒。满地餘離思，從今罷倚闌。

侯總兵疏勒望雲圖
漢家都護舊臨邊，又向關山逐左賢。百戰功名誰得似，有人扶杖說燕然。
紅柳旌旄夕照寒，孤雲終古近長安。寶刀躍馬天山下，博得將軍淚眼看。
夢斷馳聲瀚海枯，沸天笳吹雪模糊。匈奴早縛降王出，曾上崑崙倚劍無。

二月雨霽出城東門眺覽郊原怡然有作（一八八八）
久棲厭囂喧，游觀忽舒娛。眇莽東郭外，霽景在歸輿。新荑融緒風，芳英絢交塗。原甸何每每，緜麗千里餘。鳴鳩應春心，叱犢望踟躕。瑣瑣耕稼情，懷抱自相於。勞生狥名實，謀絀理見疏。學圃誠小人，道乃在邱墟。江山惠好我，駕言定焉如。

旦發黃華市
霞明嵐氣清，煙流曙光潤。幽徑引閒游，寒山映深靜。茫茫綠已盈，曖曖晴猶弄。松色盡天闈，溪音洗塵聽。始識春風佳，江山照初瞬。芳桃媚余情，低迷幻來境。香浮霄宇高，萬化誰能訊。曠怡歧路閒，聊從心所勝。

瀏陽道上雜花盈畦連隴黃紫爛然
風空香始平，天曠意夷猶。連陂秀無央，映爛美茲游。金英蔚重霄，絳采幄中疇。和春悅羣萌，暖氣與之浮。蜂游蝶亦翩，流鶯語悠悠。綺想開雲峯，高樓眄煙邱。風日蕩逾鮮，襟情坐相酬。融景騁奇慮，行矣復何求。

道逢外舅羅太守使者入蜀感念存沒因賦一首
春行風景明，負販各有之。傫傫道旁者，相看劇悲唏。四海爲路人，汝獨遇於斯。超超盈故情，養養悼恩私。言笑尚衎爾，旌幢無還期。離合詎能幾，始覺毛髮衰。關河亙精誠，託子以驅馳。山空悲風起，雲冥寒谷澌。躕躇候亭下，含酸當告誰。

雨中入平江境抵宿坳頭山
衆山體殊姿，既雨如新沐。瞻眺無險艱，霖潦聊躑躅。玄雲卷西陂，薄霧縈東麓。渠喧激清音，松竹靄然綠。搴芳礙流赏，延秀擅凝目。靡靡游子歎，冉冉征夫足。夕氣忽森沈，驚心有騰伏。投止暫爲懽，持觴訊華燭。

從獻沖越嘉義嶺遂至長壽司
百里未云遼，遐心特陵緬。雲山示前觀，芳途復今践。雨色蕩無涯，青葱纷住眼。蘋皋露猶泫，蘭野陰初卷。澄江照逶迤，余懷以清淺。澶漫廛閭隐，杳靄林巒晚。幽懽果彌尋，蓄憂竟安遣。即兹山水情，應爲仁智辨。

於清明日歷謁金坪諸塋墓
鮮節改時服，淵衷肅尊罍。晨駕循術阡，蕭條寒雨來。飛葢結層陰，晞髮盪流颸。鬱紆陟岡巒，松檟有餘哀。悽悽撫山川，慘慘弔蒿萊。繁悲湧一情，浩蕩不可回。既聆鴞音變，旋驚壑響頽。儵忽逝焉如，英靈佇徘徊。

別仲弟墓作
昏昏陟高岡，黯黯叩重泉。悽悽別荒塗，悠悠懷舊恩。託世甯幾何。俯仰忽鶱翻。寒暑淹節度，綠草浩已繁。瞻望減音形，呼聞無一言。疇昔歡笑場，今餘寒蟲喧。去去莫復顧，誰明我煩冤。
煩冤夫何如，慟子無還期。禍變迫朝暮，余時寄京師。書問猶在眼，焉知命已危。到門餘哭聲，四壁曠容儀。嫠匹感相吟，親顏彫素姿。孤胤纔數龄，泣然亦雙垂。孰云一載別，杳莽永乖違。天乎余負子，夭枉詎有司。悔恨慯往情，臨衢獨歔欷。
臨衢絕餘踪，涉徑爾哀緒。陰風肅松林，營魂儻來語。荒野鳴鶺鴒，孤兔竄無侶。感物念同生，初怛遵川渚。本圖相奮飛，翻折翼與肘。出入持一身，非余克荷負。愛鍾眷逾長，情緒憂仍壘。攀雲雲已迷，采荼荼正苦。連蜷此山阿，含悽嚮终古。

還長沙道中寄懷敬安上人於九疑
征途有往還，吾道無蹉跎。浮漚託光塵，清濁未殊科。磐桓高隐士，寤赏豈在多。潛蹤指蒼梧，含姿養陵阿。甯唯超愛累，亦以泯奬訶。猛力攝龍象，智炬燭山河。呐呐妙之門，上教贵柔和。歲暮如相尋，爲我一吟哦。

還長沙發龍谷市向山口
於世何所營，棲棲衢路交。聖哲亦馳騁，予心日煩勞。夙駕及回途，輕裝翼流飆。緣坡懷靡靡，臨川歎滔滔。春色爛無方，弄此千里條。連岡盪蟬音，疎木暎清高。霞陰斂夕顏，山川忘久要。茫然七聖情，行野且長謠。

由崔公橋夜趨焦林山合谷鳴寒松十里题告長沙舊游
陰陰疊巘寒煙夕，十里蛙聲送歸客。籃與出沒無東西，獨緣微磴尋頽壁。花冥星暗松如蓋，回望還疑風雨至。春山正有杜鹃啼，鴻濛一炬游天地。撲人蒼翠誰能掃，攜筇记出山陰道。苦持聞見叩靈蹤，茲行卻信臥游好。羊腸折坂驚風起，恍惚銜枚襲飛騎。高壘常關虎豹立，士卒先登盡超距。廻巒深箐陰燐碧，天低露下淒苔迹。空憐伏軾老卿軻，已悮擔簦誦儒墨。寂寞哀湍起夜吟，世外安知雞犬音。憑君領取蒼茫意，明日，想思滿白雲。

送胡知縣歸里四首
南國飛雙舄，東門祖一觥。鳴騶回氣象，佩犢已聲名。至道龍蛇貴，高懷猿鶴清。山阿終在眼，桂樹爲君晴。
綺年逢杖履，載酒看山川。瘴雨紅苗塢，腥波白蠟船。哀時餘矍鑠，行國欲纏緜。悔不投鉛槧，追隨受一廛。
柱下稱知止，漆園甘息機。安歌沿日月，初服映芝薇。塵海微蟲鬨，虹宵獨雁飛。未堪諸父老，花路盡霑衣。
聞道南崖寺，臨江靜管絃。秋花能補屋，春漲自搖天。風迹存來哲，雲山與盡年。杖鄉如有便，記取買魚錢。
附
彈指懸車致政年，從今不負腹便便。九州蹤跡青山在，一舸江湖白日圓。老去閒情仍浩蕩，宦成長揖謝拘牽。角巾載酒尋常事，莫被人呼陸地仙。
棠梨陰曉放君行，如此江山一笑輕。迢遞風光尋宦跡，飄零身世得躬耕。故園折柳迷金埒，離席飛花鬥玉觥。千里蓴羹應待我，海雲湘樹若爲情。

己丑歲二月入京阻風於洞庭作示同游王院長闓運瞿學士鴻禨孔庶常憲教（一八八九）
營疴訊康途，干祿辭密親。掩袂層城側，鼓枻廣川潯。旌艫影霞霄，鐃吹溢蘋津。春波渺愁予，雲物互相新。駸駸涉玄湖，曖曖勞遠人。夷險非一趣，戢檝易昏辰。長飆振天綱，迴漲撼虛垠。顧瞻鳴鳥絕，杳莽無依因。豈不念長飢，江湖滿悲辛。途阻增危慮，道泰弭時屯。懷寶以迷邦，虎也鬻其仁。持謝金閨客，嗤此風波民。

泰西船望江一首
波外靈雲不可招，清霄楼館映嬌嬈。月圓江漢渾相識，夢落天風子夜潮。

渡海別素秋
霞角燒鐙照海空，去波來恨與溟濛。樓船猶記屏風色，縹緲三山在夢中。
顫影顰妝未肯分，葳蕤阿閣鎖青雲。春魂早晚飄零盡，滿眼瀛寰一憶君。

早發天津抵楊村
涼海遺龍窟，平郊入雁行。星扶疏柳白，沙抱亂雲黄。啼笑餘今古，河山爲混茫。後車猶可託，提劍看斜陽。

送王尚書移督滇南
湘山窈窕湘川碧，幾度離筵照風色。南浦翻教秋草生，千里萋萋念行疫。錦纛牙檣動霄漢，白日滄波蕩無極。尸祝仍爲畏壘民，攀轅況是擔簦客。尚書持節臨湘浦，便有謳歌在環堵。父老重賞望歲心，湖山恰置延齡酒。承平士女娭游盛，卻憶辛勤盪梟獍。越徼旌旄日月開，旋師枕席關河靜。由來吏道傷苛急，法令牛毛如束溼。搏擊聲名又一時，回首閭閻但蕭瑟。如公亮達資宏濟，默符道德回元氣。宵柝無驚生嘯清，遂令三戶蒙餘利。政成民樂花庭寂，還進諸儒論章句。列郡絃歌自不間，百年禮樂非無意。此時宵旰眷荒陲，借寇無由達主知。繡斧行邊示威重，西南通道切安危。鯫生蒿目還憂國，祖帳東門增太息。鑄錯何堪有九州，遺風猶見留雙舄。時事蒼茫未偶然，旋看綸閣召耆賢。淩煙圖畫論勳伐，爭及瀟湘萬口傳。

長沙還義甯雜詩
汗漫辭江海，消搖還舊居。山川儻能說，机鞠信招予。雲度征鴻晚，天高峯葉疏。行歌勞者聽，傷足定何如。
初出塘西路，林蔭綠暎村。荒煙扶野色，亂石盡溪源。日薄牛羊下，風歸烏鵲喧。承平猶在眼，惆悵嚮柴門。
羣山迴暝色，亭館亦森沈。入座听流水，呼觴遣獨吟。松陰支壁冷，花雨颺鐙深。遙夜機聲動，甯知幽怨心。
晨鷄喔喔鳴，復此動孤征。露逈山同靜，雲明樹欲晴。逶迤懸鳥道，迴薄入溪聲。萬里惟長鋏，飄零去國情。
山雨愁無极，風來一共之。竹林寒見影，柚嶺望經時。歌飲問襟帶，關河黯鬢絲。廿年來去路，留與夢魂疑。
到眼溪山好，翱翔記九州。薊門尊暎雪，越嶠坐延秋。稍動蒓鱸興，其如漆室憂。虎頭飛食肉，此意媿封侯。
迢遞尋幽谷，穿林細鳥回。藤花翻日暖，葵葉認霜來。玩物餘神識，聽湍起暮哀。道旁香桂歇，猶遣一株開。
松坂連仍斷，溝流東復西。遙山晴皎皎，吟望與淒迷。豚柵穿風細，鴉巢結露低。何當茅屋下，拚飲醉如泥。
亦知隨雁返，稠疊看山川。殘雨明紅葉，危風亂碧泉。霄虛浮塔影，沙冷趁溪船。憔悴思歸引，邅迴下潠田。
斜日千家靜，層雲萬壑尊。閒鷗依渡歇，病犬臥橋昏。綠竹圍成幄，青松冷入村。塵埃逢一飽，麤糲未須論。
小市通舟楫，依山復背流。枯魚醎入饌，香橘熟逢秋。環佩違欹枕，星河照獨愁。天隅紛木葉，纖月下朱樓。
夢醒荒郊柝，心清驛路霜。嫩蘆隨露白，晚稻曝雲黃。漂泊知何補，崎嶇逈自傷。回頭爲山色，百里見蒼蒼。
歳事閒游盡，雲林鎮日過。楓香緣鬢減，竹色拂衣多。谷口清晨飯，江聲昨夜波。幽居意相得，竟惜好頭顱。
青溪衣帶水，嶺路與委蛇。草暖蜂須動，風連蚓穴悲。飄香迎藥塢，解佩惜茅茨。去去長亭晚，郊原葉落時。
客有談儒墨，君還賢主人。肯從囂市側，獨闢小樓新。鐙火延江色，氍毹認履塵。相看尊酒盡，旅思竟何陳。（長壽司宿吳秀才宅。）
冷日黿魚渡，天風猴子巖。長橋沙歷歷，仄徑石巉巉。晴影諸峯隔，靈棲萬木嵌。迎人蒼翠滿，故故落征衫。
游龍騰日起，奔馬自天來。（葬經：「勢如奔馬，自天而下。」）始覺江山壯，依然墓道開。兒童成故舊，涕淚長蒿萊。煙外烏啼冷，悲風日幾回。（抵金坪謁墓。）
倉卒仍依路，迷茫尚有村。高林寒日腳，絕壁削雲根。鳥斷千山影，花淒獨客魂。迴看松檟客，灑泣向乾坤。
殘葉下紛紛，孤游未遣聞。亂流喧野碓，寒吹入村雲。枸杞含霜熟，山楂帶日熏。終朝倚巖壑，鳥獸欲同羣。
龍門號形勝，扶劍起長歎。地險依吳楚，峰迴接羽翰。角聲吹月出，石氣湧天寒。飛將威名在，分明亂後看。（龍門廠憶張按察岳齡，此故其遮寇處。）
入境因風俗，雲山幽興長。負薪兒向市，析苧婦依廊。蕨粉常時饌，薯絲卒歲糧。上音驚問訊，始信果還鄉。
傳聞艾子國，曾此建亭臺。煙草尋殘劫，江山起霸才。疏林穿水入，高隼映宵迴。牢落年時事，思情弄早梅。（龍觀坪）
雙井涪翁宅，松蘿相向青。千春今悵惘，一代汝精靈。鳥影沿溪滅，茶煙散雨冥。神州清嘯罷，來拂舊鐫銘。
已知州郭近，真見鳳凰山。昔日兵戈滿，茲行琴劍間。釣游違斷夢，雲物照開顏。爲報諸親舊，清時久客還。

鷺兒曲（并序）
鷺兒者，甯之茶伎也。道光、咸豐之交，海夷互市，甯茶之盛甲天下，估容豪奢，競於緐治，四方游女，輻輳而至，帷帳服玩，比吳會焉。己丑冬，將於里居赴長沙，投次州郭，雨坐黯然，鷺兒居城西，攜客往觀，容止嫺都，發齒度歌，清穆可聽。夫至人遺物，冥照於羲年；下士徇知，游機於羿彀。余學道無成，流轉中外，與此女盛年華質，淪廁委巷，顧影同波，甯有异乎？既申感於疇昔，聊遣情於聞見，爰製茲曲，示好事者。
甯州茶市天下無，趁茶雛鬟日相呼。中有鷺兒年十七，自言楚郡盧家姝。盧家姊妹好容色，鷺兒娉婷難再得。花鈿金釵蕩里閭，璧月珠光動鄉國。鄉國何人解識渠，從來窈窕閉門居。嫋嫋嬌歌扶醉後，盈盈側坐展顰初。平生落拓誰同調，京洛歸來逢一笑。九州人物散如煙，雨夜鐙前汝英妙。多謝氤氳共此情，留恩緘怨未分明。鴛衾暗掩餘啼粉，鸞鏡親開倚素箏。歡游幾何別倉卒，綠樹雲山看成髮。吳頭楚尾一相思，天邊早掛纖纖月。

屺阿三首
淩晨發荒洲，歷夕投屺阿。屺阿有高樓，雲木杳嵯峨。其東美田疇，西榮映陂陀。飄霜盪大漠，忉怛見山河。松楸響餘悲，攀望亦已多。陟岡勞我魂，寤寐日蹉跎。獨雁翔四野，哀鳴將奈何。
迢迢華葢峰，既雨猶在眼。暝雲遣風回，天空送孤琖。竹柏趣逾清，蓬蒿徑初翦。微茫杳靄中，於茲息餘喘。揚袂謝時人，乾坤留偃蹇。
皇天久霖雨，四顧無行迹。客至饋一鱗，媿汝攜雙屐。結廬江山上，歌哭在夙昔，田園日夕佳，有如故鄉陌。回首走中原，覬覦干時策。江湖一俯仰，雲龍失咫尺。養生媚初襟，繕性就安宅。轗軻志士腸，留言證堅白。

燭殘一首
十五昌江女，輕盈也自誇。倚窗能傅粉，攬鏡學羞花。銀鎖盤龍細，羅裙刺鳳斜。燭殘留一笑，夢寐對吳娃。

瀏陽道上觀汛千總巡游
幰輿飛葢散香梅，夾道喧呼小隊來。橫帶黃金還汝輩，承平風景一低徊。

東坡生日飲集待石園西軒
千甍日暖鳥啼暮，游人笑指城東路。城東臺館鬱連雲，高花寒竹何紛紛。五侯七貴空在眼，舞袖歌鐘今不聞。登高蒼茫發長嘯，嶽色南來雁西叫。意氣淩霄勢可呼，瀟湘舉袂晴猶搖。檻迴輕轉梅如雪，石立亭亭訝幽絕。聯翩裙屐倚華筵，雜沓歌呼鏘佩玦。塵埃一瞥詩僧在，婀娜雛伶憺相對。迴鐙玉面映虬須，滿堂起舞唾壺碎。誰識風流九百年，蘇髯光采動垓埏。消搖江海供揮麈，睥睨衣冠說謫仙。今古奔騰如箭疾，臨水登山傳此日。俎豆聲名各有時，吾徒放浪天應恤。漏殘罷酒歎者誰，前人寂寞後人悲。湖山莫忘承平宴，奏技猶堪效一巵。

除夕
湘上看明燭，迷離二十年。生涯杯酒盡，意氣故人憐。學道輸華髮，哀時向綺筵。躋堂千萬壽，春動綵衣妍。

元日（一八九〇）
珠雨千門曉，銀花萬象春。難爲今日醉，空作太平人。禁闥違珂佩，神州杳鳳麟。江湖吾計決，物外有垂綸。

立秋夕題寄王君豫武昌督幕二首
秋電搖陰颯玉河，洞庭猶憶阻風波。佳人江漢娛清瑟，烈士埃塵有醉歌。秘檢青繩開寤寐，高城白日與摩挲。休教下筆驚鸚鵡，乘興南樓儻一過。
南閣傳經已盛名，江湖今欲悞儒生。支離楚製紛荷佩，飄渺琴臺咽雨聲。終許蓬蒿尋仲蔚，未妨傭保雜邠卿。秋波葉下靈均地，遲汝歸吟拂太清。

由長沙泛江至姑蘇哭黎氏女弟城東殯宮四首
奄忽尋江海，迷離探死生。雨殘黃歇浦，日冷闔廬城。暗草迎虛館，低雲黯素旌。分明吾覔汝，未入已吞聲。
人鬼徘徊處，何堪拊翟衣。三年爲婦畢，萬恨與潮歸。寄淚書猶溼，傷離夢已非。平生愛憐意，祗逐斷塵飛。
九死嗟君晚，魂兮不可留。文狸工夜伏，攫虎向人愁。微命兼漂泊，皇穹照蹇脩。巫陽如可下，誰與說恩讎。
悄悄還成去，栖栖祗自冤。悲從歌吹入，秋搖海天昏。弟妹看垂盡，行藏孰與論。廻環江上水，爲認舊啼痕。

湘上錄別一首
雨盡涼生江上巵，暮鷗朝雁日相期。移蓬吹挾青山去，看劍俄驚素侶遺。百里煙濤虧氣象，一時魂夢杳旌麾。棊枰茗椀分明影，知傍春鐙說別離。

登靖港鏡湘樓作（并序）
辛卯始春，由湘赴鄂，維舟於此，遇相識僧笠雲、道香，導入水神祠。因登祠旁樓，層軒浮楯，俯瞰川陸，王壬父作記，被名鏡湘，稱爲長沙名勝者也。對岸銅官渚，映帶潙口，燒山占陶，販匠所聚，往曾文正戰敗赴水，乃其處矣。曠覽興感，茲成故實，故及之云。
春陰搖柳色，百里汎舟行。二妙今偕至，因登江上樓。雲光入葱蒨，天影曠沉浮。憑檻貪晴晝，逌然下一鷗。
歷歷銅官渚，何年冷劫灰。英雄百戰盡，風雨一帆來。漲合長魚浴，霄清鳴雁哀。時平翻躑躅，愧汝濟川材。
離袂兼風色，勞生有劍歌。江關過客在，哀樂酒尊多。樹遠春同暝，人歸湘始波。予懷無去住，挂席待如何。

雨霽始入洞庭作
新柳風疎放客行，平湖波暖覺春生。日邊一棹混㵳泬，天外羣山相送迎。終古芷蘭飄夢盡，九江雲物向尊清。何當張樂逢瑤瑟，親聽蒼龍水上聲。

鹿角夜泊
湖色淒迷擁一山，霄長羈鵠亦飛還。放船轉覺波濤便，解佩依然蘅杜間。動夜酸風搖恨去，向人明燭與春閑。六州剩有巴陵酒，綽約樓臺爲破顏。

君山
青青相向盡，松竹窅然深。中有二妃淚，難爲終古心。波聲銜斷怨，雲色背長陰。到眼誰能別，橫予江上琴。

過寶塔洲題寄榷使余太守
故人監稅此江潯，緜麗山川隔素襟。幾見算緡成稗政，爭傳盟水試冰心。磯邊風曉旌旄靜，帆畔春陰鼓吹深。知汝清香公退候，東南民力爲沈吟。

秋夜携客登黃鵠磯望月
閒宵秋所爲，招携閱城闕。憑欄共山川，涼此千里月。空明動微瀾，杳靄辨去楫。鐙移樹欲疏。渚互煙始隔。逈出天地外，坐令江漢夕。風雲開樓船，歌鐘迷第宅。雄圖在尺咫，文武道猶昔。美富湊工商，機權隆管墨。予懷混虛無，俛仰任喧寂。列仙不可從，興廢況陳迹。飛光蕩霄野，玄籁對巾帻。桂枝儻淹留，還期拂琴席。

八月十三夜琴湖官閣登望一首
桂樹陰連絡緯殘，携壺缺月在闌干。林塘雁影兼雲落，日夜江聲背郭寒。萬帳簫笳香外斷，九霄鐙火夢中看。時清坐對還惆悵，擬向江村問釣竿。

飲劉觀察高樓看月上
雨歇風氣寒，陰重城堞秋。振襟骋奇慮，置酒酣飛樓。皎月升煙霄，光影萬里流。孤鸿沒遠浦，清吹響層邱。顧瞻虚明際，澹與江漢浮。恒星測經天，奇景爛盈眸。（置泰西鏡測木星，曜如火珠。）始知乾坤外，錯落懸九州。山河據人民，還如螻螘不。談天出遐想，玄象撫悠悠。即事遺物表，鑿空嗤遠游。


詩錄第三
武昌提刑官廨除夕
氍毹行酒列華筵，澹沲花枝鼓吹邊。幾倚賓僚送歌詠，坐看江漢接風煙。鐙迷游屐魚龍市，星冷高城雁鶩天。四十無聞垂老大，愁從明日說新年。

人日得易仲實鎮江舟中寄詩感和二首（一八九二）
一宵百畝都無計，殘歲單軀更遠征。世外樓船兼雁暝，夢中江海挾蚊行。寄將哀怨春應覺，激宕平生淚欲横。（君詩有「天鑒交期令合并，補君無弟我無兄」之句。）好向吳趨花似玉，靈䡮依舊覔前盟。（謂君崔張前身故事。）
四海君爲總角交，江湖相看各呶呶。聲名已覺初心負，出處能令萬口嘲。獨夜酒痕虛馬帳，搖天雪影護烏巢。匡山自是煩羈思，早晚追從一縛茅。

易仲實屬兒子衡恪作匡山草堂圖爲题長句
我家恰去三百里，腳底匡山未經此。憑君四海一閒人，幾年看取彭蠡水。靈巖丹岫何繽紛，飛瀑中騰千丈雲。四時景物不可說，仙異憧憧嘗有聞。君也振奇愛文字，神州蹤迹麤能記。一旦移家絕人世，道是倦游還倦仕。檻外樓通船萬國，裨海連江問西極。鴻濛一枕天地間，亞細歐羅付蠶食。有時攜杖聽啼猿，不者采藥蒼煙根。五老香爐笑相向，造化媚我將何言。鄂州見君意蕭瑟，悵別名山五百日。掉頭未肯向世人，聊倩兒曹提畫筆。小年那識其中故，點綴煙雲得少趣。嗟君須堅學道心，莫教飢餓求官去。

孟春乃围觀梅歌
雨餘晴日香風俱，乃園官梅花百株。蒼枝修榦披相扶，紅雲爛爛燒天隅。蒙籠一山春所都，垣臺高下石磴趨。光陰瞹藹鳩鵲呼，臨緐冶兮態又殊，相逢微笑天下無。更上峯亭坐超越，江漢雙流皎如雪。霓卷旌旗隔影看，夢横城郭吹香滅。賓客招擕尊酒同，歲寒還憶種梅翁。區中大隱無人識，倚盡闌干夜月空。

潯陽江上別李二兵備之官高州余亦自茲尋廬山因爲長歌
白日照渡頭，一片柳條色。澹蕩伴行人，將擕忘主客。飆輪呼吸踔千里，電掣河山風掠耳。暮辭漢樹月明中，朝看廬阜雲端裏。潯陽城郭參差是，萬疊巖巒相向起。披衣四顧天地寒，似有愁心满江水。故人循良今第一，領郡武昌聲籍籍。腹中韜鈐未概施，境外謳歌已無匹。政成七载謁天子，暎照九衢佩金紫。平明便殿立召人，前席垂詢在尺咫。是時寰宇初和戎，東南又火袄神宫。羣黎那讖懷柔意，健吏稍翘搏擊功。君念折衝關治忽，慘澹經營抒胸臆。對罷屢頷聖人頤，似許小臣能戆直。歸來須臾明詔下，移巡嶺嶠施行馬。回睇觚棱夢欲飛，重辭蔀屋淚如寫。走也交君擬昆弟，置酒謬論天下事。擊檝畴爲士稚才，領纓空负終童志。坐對中流廻素襟，長波捲雪連春陰。霑來鸚鵡洲邊雨，聽罷琵琶亭畔碪。嗟君蒼茫東入海，羶腥窟宅分明在。斬鯨驅鱷欲何如，帶牛佩犢更誰待。余亦拂袖尋名山，日夕望君霄漢間。休論仕隐殊喧寂，萬里精魂知往還。

迫廻風磯舟望有感懷
磯樹煙空風滿枝，殘陽寂歷下帆時。尊移盆浦江流壯，劍倚匡廬斗柄差。斜巷月籠歌緩緩，平堤春暖草離離。雁飛卻有懷人淚，共汝飄零那得知。

遊湖口石鐘山歌
小舟兀兀隨江水，昨發浔陽今抵是。石鐘別我十八春，重尋勝蹟驚還喜。閒臺複館了無數，靈巖秀壑信莫比。緬繚曲兮又窈冥，周下上兮石齒齒。春風登樓花滿枝，光動青冥散霞綺。樓船吹角聲正愁，挂眼江湖幾千里。轉憶豺虎憑窟穴，天地干戈鬬未止。衡陽壯士乘舸來，親麾萬人奪其壘。中興風景故依然，百戰英雄長已矣。我更蒼茫弄鬢絲，東南鎖鑰屬伊誰。空依絕壁留題處，獨向江山借一巵。

湖口嵩壽寺東山深處遇茅庵眇僧因贈一首
乾坤還有汝，祗覺萬山寒。世界因心滅，江湖合眼寬。閑門雲作檻，斷鉢月留餐。劫外余何適，空吟行路難。

湖口阻暴風六七日因卻還九江取陸赴南昌得絕句六首
日日埃風天地昏，孤篷塞默坐煩冤。長竿未探蛟龍窟，目斷千帆傅淺原。
風雲揮手日銜杯，百里春波去卻回。商畧江湖還一笑，放船祗爲石鐘來。
柁尾樓臺暫眼明，亂濤飛墮石鐘聲。戈船如織吹笳出，傳是彭楊百戰兵。
翠柳千條向客悲，江山百見兄吟髭。祗憐鄉國風流盡，淚灑亭陰大字碑。（石鐘山碑，縣人高伯足大令撰。）
九派波濤貪鯉上，片帆霄漢背鷗翻。風高山郭旌旗影，萬古斜陽到酒尊。
煙波籠塔向江州，鐙火燒雲澹蜃樓。刚是親朋擕手地，琴歌對酒水空愁。

九江道上望廬山
涉水厭風濤，回船憐酒宴。昏鐙妥營魄，晨裝指陵甸。辛苦甯殊途，轉徙媿乘傳。春原煙草齊，青青初眼見。生涯赴恢詭，山川接葱蒨。林塘延鷺飛，楊柳遲鶯囀。匡山忝顧予，並衡皆九面。靈峯摩天霄，晴靄颺如霰。穆穆舜巡邈，巍巍禹功奠。廻此窮途悲，終愜幽棲戀。儵忽揖神君，棄置儒服賤。

南橋逆旅小窗下有海棠一株作花嫣然感而成詠
一樣婀娜□盡春，含煙和露向良辰。君看沽酒臨邛市，中有當壚絕代人。
映砌搖窗三兩花，卻憐春色在天涯。尋常肯溷屠沽眼，獨領風光倚日斜。

曉去南橋入德安口號
巖花林葉已紛紛，靈壑當霄宿大雲。四海雄心消一屐，教余向背揖匡君。
曉岸煙微花柳重，春風吹歇夢還慵。匡君憐我雄心盡，就贈雲霄萬劍鋒。
看盡千村黃菜花，搖天楊柳與疎斜。行人歷歷傷春地，十里鵑聲五里蛙。
殘陽喚渡曳城樓，芳樹葳蕤轉白鷗。兩岸霞生波似綺，笑翻碧落狎春流。

建昌道雜詩四首
青林飄雨嵐煙濕，浩蕩村原夢相及。草莽莽兮花冥冥。天地風光灑然入。橋頭大柳搖春聲，萬葉千枝愁接城。客懷顛倒那復數，更堪下縣聞啼鶯。
高花扶扶天入風，細株亦作爛漫紅。八方萬里動春色，道旁孤劍誰與同。蓬廬小婦色灰土，絺衣瑟縮不掩乳。持數青錢爲縫取，吞聲向壁淚如雨。
牙旗落日鎚大鼓，津吏捉船船繫浦。自言釐稅不關渠，暴遮強挽算無數。哽咽未了鄰篷顛，市兒持杖橫索錢。嗚呼道路日擾擾，旋步沙頭支醉眠。
吾生濩落在羈旅。一官非出亦非處。世上功名跨瀛海，昏鐙四壁還照汝。煮魚取酒意有餘，不知儒墨與專諸。夢中匡山爲誰好，聞雞失卻青松道。

入廬山由三峽泉登五老峰下白石寺因觀李公擇藏書處
遯世悅真棲，探勝踐霛壑。揮袂晴煙根，萬翠颯然落。始攀雲磴高，已壓天風虐。霄影篁脩脩，濤香松漠漠。曰躋白石堂，乾坤媚孤酌。玄湖納泱漭，翠岫擁旁薄。眉列五老峰，金碧爛寥廓。天人互無倪，混沌孰能鑿。婆娑宙合上，元氣爲之幕。儵忽辨真形，杳靄幻層崿。至道閟尺咫，瘞簡況糟粕。霞巖跂鹿游，霧澤想龍蠖。聖源甯可尋，名山覿如昨。穹林日月幽，陰洞霛怪錯。瞰險礙飛泉，聯謠倦行藥。歸筇淩混茫，矯首一騰躍。
 
秋夜同范仲林汪隸圃黃脩原見江亭坐月仲林誦落解闈作感歎系之
煙磴依微亭樹空，更堪涼月入玲瓏。尊前歌笑千春斷，劫後文章一代雄。鄉國幾經憐去雁，山川新喜屬吟蟲。星高漏隔尋常夜，擁鼻看生萬竅風，

鄧山長保之太守出箑索題因贈
儀象傳羲學，精符證孔文。淹中期復貫，柱下此多聞。道論餘黃子，經神覔鄭君。瀛寰壇坫在，儒墨任紛紛。

夜飲答范仲林
看君豪議挾江河，每趁蟲聲挈榼過。離合十年今夕貴，荒唐終占一鐙多。眼中儒俠紛雲散，夢底池亭奈酒何。爲憶飄零好兄弟，秋風關海阻悲歌。（君兄客天津，弟客肅州。）

高觀亭獨坐
虛亭冠瑤山，四秀陰林晚，微徑褰薜蘿，寂歷送秋眼。奔雲切鴻高，回風弄鷗遠。桂巖香始浮，薺浦綠如澣。霄埃颺明滅，瀾漪開婉娩。頽暉萬里空，撫此江漢煖。轟轟峨舸馳，黯黯鳴笳斷。形便亦何爲，興亡在堂閫。悽惻古事過，俯仰沈憂滿。睨柱納八極，隆情寄微管。麟鳳日邅迍，虬龍且延宛。窅然託神皋，皇穹照孤琖。

秋夜和送黃舉人元凱罷第還長沙兼別蕭學正鑑曹刑部廣楨俞刑部明震
雁聲飛葉冷搖秋，琴解挑鐙此倦游。去國聲名公等在，看人歌哭歲華流。良宵深語聞天籟，明日新愁壓柁樓。歷歷江湖吾事了，浮生儻解壑藏舟。

誦仲林山亭見落木詩題此和之
吾愛范生句，能令萬壑清。酒懷當葉下，悲唱挾江鳴。檻斷魚龍影，磯廻隼鵲晴。相携在天地，杯底看秋城。

送梁節盦還焦山
十年學道雄心在，看汝虬髯一撫摩。說劍金門迷霰雪，行吟白日動關河。淚邊家國誰能問，杯底乾坤且自多。終幸江湖容老死，孤篷下上莽煙蘿。

九日集登公桑園閣上
天澹城東桑樹園，乍攀籬鞠俯卑喧。虛亭愁入江湖色，孤塔秋明鴻雁村。酒醒葉飛晴作夢，坐深花暖笑同恩。扶歸恰有蟲聲亂，白月千街柝在門。

十一夜同范二仲林羅大邠峴看月見江亭
呼來一片月，綽約在君顏。亭葉依秋靜，江雲卷夜閒。雁低千里夢，蟲咽半城山。冉冉神人下，天風不可攀。

南皮尚書於展重陽日讌集蔆湖露臺作
尚書康豫召壺觴，花冷闌干坐夕陽。楊柳天風低短鬢，弓刀人語隔廻塘。江城一雨同喧寂，憂樂千春接杳茫。酒罷樓臺還獨看，東南鬢從已翱翔。

和梁節盦飲集兩湖書院水閣一首
顛風飛雨卷竿旌，明滅湖亭斷雁聲。柳色半隄秋浴檻，煙痕萬瓦暝搖城。閒心江海圍花笑，短劍氍毹映酒橫。歲晏分明良宴會，更廻懷抱倚孤檠。

晴川閣公讌即別梁節盦還焦山欲赴未果題此句
吾意仍飛動，相依霄漢間。開筵莽煙雨，浮檻眩江山。夢寐聞高詠，昇平識酒顏。鴻飄雲正滿，漲海映孤還。

送趙翰林啟霖黃優貢忠浩還湖南
可憐幾日懸吾眼，燭畔尊前更飽看。當代英雄一笑盡，孤篷頦唾萬波寒。會因風霰兼飄泊，各有江湖赴控摶。歸斸嚴阿生事了，儻貪夜月倚闌干。

黃舉人慶曾頗睹近句賦詩見推和此報之
散髮磯頭倚酒筩，偶携落照寫天風。流傳卻挂佳人口，吾道龍蛇九變同。
時從阿父求名理，轉覩明姿映典型。玉蘂瓊葩天外秀，爲誰迢遞斸青冥。

乃園冬望
閒從牆角見山亭，零葉疎枝挂杳冥。歸鵲暮銜城郭影，殘蟬舊倚管絃聽。冷尋梅蘂垂垂白，愁落楊絲漠漠青，木柄長鑱逢一笑，生涯誰問酒初醒。

雪夜檢長沙九十三老人熊光祿寄詩感念存亡悽然賦此
密風扶雪凍檐低，暗燭垂簾識舊題。乍覺江湖違白髮，猶憐歌簫撥紅泥。攖甯豈古人間世，營奠兼無老萊妻。淡墨欹行顛倒看，酒邊夢裹一含嗁。

奉送黃五舅訓導還南昌寓宅
吾舅忘飄泊，悠然生道心。大江明素鬢，殘歲入孤吟。仙侶餘離合，天機無淺深。飢來襲氣母，休煮萬黃金。

乃園小山上陳友諒墓
上稱帝嚳下齊桓，提挈孤心一倚欄。儘許英霛尋抔土，空餘笳吹送驚湍。烏飛葉落興亡影，蝸篆苔陰日月寒。巵酒幾迷樵牧徑，斷霞城郭更廻看。

雪夜詠一首
萬齡貪一燭，吾意不能寒。了了琴書外，依依角吹殘。親朋江上影，冰雪夢中餐。怒海魚龍靜，誰憐倚劍看。

感和易五順鼎淩霄閣雪望之作
千峰明滅挂雲齊，一雪真成萬古迷。仙侶獨尋飛閣上，鄉愁初接大江西。龍蛇巖壑銜杯近，雁騖郊原拂袂低。攀取寒梅天地外，尸居吾欲叩重黎。

十一月二十九日得易六巴縣書卻寄
阿兄來去如鳧鷺，汝更轅駒滞瘴鄉。巫峽籐籬懸魍魎，江楼冰雪隔衣裳。逢迎已解啼飢苦，游釣誰能每飯忘。金玉微言尋柱下，家人好與筮歸藏。（君方以殷易解老。）

夜坐與范優貢黃秀才話別二絕勺
滄海東歸南入湖，一時別眼向鐙孤。千談萬笑爐煙裹，只恐梅開負酒壺。
閣外霜風澀夜吟，迷離皇古坐來深。殘年最有空階滴，點點聲聲各到心。

臘日於乃園眺雪一首
於心皆有親，彌適固林趣。循廓視霄宇，霰雪已陵遽。頽飆萬里翻，玄黃交一氣。捫歷鴻濛初，山川照寒素。巖亭掩迷密，城觀且浮寄。棲鳥凍不喧，飢雁下仍去。疏梅正鬱律，撫此年年樹。人生自相摧，天命無新故。聞睹閱一形，轉患耳目贅。何常躋高邱，遂窮天地際。

月夜携客步雪至山亭
月下移來萬雪山，山亭看向有無間。爭隨鳩杖翻騰上，已映鴉巢綽約閒。鬢外星辰迷島嶼，唾餘江漢接波瀾。搖天梅樹羣仙影，儻挾瑤觴鶴背還。

雪中和送范二歸通州
玄德遺天下，依依惟小山。斯人自高詠，時事已能還。江雪三千里，琴歌十二鬟。更應携海月，照我憶君顏。
寓言十八九，茲意與誰傅。時倚談天技，無忘象帝先。魚龍江海色，燕雁夢魂天。尊酒山亭下，寒梅肯自妍。

別黃大篤恭還湘潭
離人如墜葉，日日有飛翻。目斷東南水，心勞悃款言。江懸廻酒態，雪靜入帆痕。寂歷漁歌晚，天涯此意尊。

南皮尚書招飲兩湖書院同汪進士楊中書易兵備作
殘霄江城蹶馬蹏，移觴乍接柳條低。陂塘月聚千廊靜，楼館冰嵌萬燭迷。儘倚弦歌兼歲晚，不辭謦欬引天倪。蒼茫更睇乾坤色，應羨吾儕醉似泥。

和答南皮尚書淩霄閣置酒用原韻一首
鄰生赁廡躭幽閒，（謂易實甫。）戶外翠葉看成殷。時從哦嘯向商閣，石磴下級廊百彎。朅來凍雪閉天地，珠宮貝闕谁能攀。擁鼻匡牀飽芻鈑，微聞屐齒喧人間。尚書精氣挾日出，照耀玄象同春顏。公家事了發奇慮，自擕僚從臨江山。恰有散人對觴斝，况當行子辭津關。（梁節盦至自焦山，易實甫即還龍陽。）飢烏飄雁各在眼，冰枝門檻聲相環。默探萬化納胸膈，餘技角出包靈頑。柏塗競試東方隐，竹杖欲擲蒼梧斑。從來烹鮮资治國，煎熬燖炙寍辭艱。銀盤芳柑射睛色，暖嘘土脈連枯菅。恍惚竿旌拂鮫市，樓船歲暮嗟來還。公挈道家九流長，方以妙略馴戎蠻。陽愆陰僭賊至計，戰勝萬物夫何患。衆鬢皆醉竊有禱，曰斡元運瘥尫癏。

除日大雪疊韻柬節盦
我昨登樓巵酒閒，日光赤血霞駮殷。眼底江流挾山勢，西折東注沙痕彎。尚嫌殘雪暎明滅，未及拄杖窮搜攀。歸來一醉世界寂，夢挂晴靄虛無間。歲除孰料雪更虐，寒風萬里吹飢顏。夭矯虯龍脫銀海，嵯峨城闕搖神山。儒生牖下得困臥，追逋不到門常關。吁子少年頗好事，欲迕造物移樞環。放逐流離餓不死，便便之腹誇天頑。託契臭味在潦倒，數見須髮愁蒼斑。五德興衰有遭命，暖姝談笑遺千艱。聖人御世皋夔出，吾輩端合埋草菅。春氣動江梅蕊秀，扁扇準擬褰裳還。已識行歌逝吳會，寍聞采藥逃荆蠻。人生瘖啞勝洗耳，（君方病瘖。）舌在終恐干菑患。要道更治不病病，齧霄海上捐沈癏。

除夜念山園梅株雪凍未花再次前韻答節盦
喧衙萬鼓鐙夕閒，醪漿濡抹椒蕾殷。男兒坐飽不羞恥，年年一笑吳鉤彎。怪汝小山附城郭，蒼松翠竹相依攀。我時洗眼向寥廓，嵐濤雲景參差間。無何苦雪折梅樹，千條萬蕊堆冰顏。垂頭隱几弄瓶水，有如羈鸛愁空山。天遣子來破岑寂，爲探花放頻款關。不如意事常八九，誰迕造化移樞環。一夢蘧蘧墮香海，鳩呼鵑噪從嬉頑。金光百丈射杳靄，霞綺十色紛斕斑。依然酒醒燭窗下，此意微炫火所艱。安得偕子晚學道，芻狗萬物貪漚菅。背負青天莫夭閼，御風閶闔泠然還。同舍楊生亦秀士，（謂叔嶠。）行穿邛蜀吟魚蠻。相梘莫逆在天地，甘無寸效排時患。待贈一枝驗春色，陽滿大宅消癃癏。

癸巳元夕述懷次前韻（一八九三）
氍毹膝席了未閒，爐煙蟉繚蠟焰殷。兒穉拜舞攫棗栗，褰裳明嫿雙蛾彎。他時塗抹得彷髴，跳丸日月無由攀。掉頭狂歌二十載，一卷兀兀雞蟲間。南浮沅湘探酉穴，北走燕市窺宸顏。吳越蒼茫棹海水，發興更在匡廬山。去聖久遠仙人杳，拂衣塵霧藏江關。六籍空文亦晦昧，頗欲摧廓專柄環。精芒頓撼火傳滅，所治糟粕償蠢頑。方今五洲貫一孔，異文智故森璘斑。大師雄儒睨世宙，競推怪變蹈辛艱。竊比蚓蟻駭邱垤，退抱寸壤纏荆菅。顛倒萊衣候酒食，有田便與驅車還。村園瓜菓飽露雨，直捍塍外同夷蠻。嗚呼微尚蓋畢是，忠擬天地旋貽患。詩成踊躍對若椀，誰知冰巷號孱癏。

人日鶴梅堂探梅作
人日年年花滿山，百株今見蕾青殷。偶藏元運延春色，好遲清游映酒顏。（范仲林、易實父俱約正月杪至鄂，梅當盛開。）磯畔濤澜魚大上，竿頭霄漢鷺初閒。雪睛仍有乘櫑興，卻爲絃琴一掩關。

送楊舍人還蜀飲餞江樓尋取舟汎月歸作示同游
晴江吐霧浪花碧，一棹夷猶趁歸客。咫尺樓船勢未移，羽旗斜卷青天夕。相携汗漫二三子，把臂行歌向夷市。取醉徑登江上楼，琉璃四壁波千里。波外青山片片新，夾隄楊柳遠生春。眼前惟有東流水，憑贈峨嵋絕顶人。
須臾酒酣香溢席，綽約瑤絃映明嫿。此心起滅千關浮，坐倚魚龍成偪窄。況爾鵷雛過一嚇，人生哀樂欲頭白。客去歌殘月滿船，空明萬頃淩蒼煙。還拂夜珠霄漢上，（謂織布局樓電鐙。）照取城頭人未眠。

正月十九日得易五龍陽寓書卜行有期題此遲之
稍聞稱壽拂萊衣，苦雪殘年及汝歸。舊夢江湖商去位，此生世界任乖違。棊聲月閉淩霄閣，梅影風斜黃鵠磯。一水千帆吹角盡，春城鬢冷夕陽微。

雨霽入山園梅已放花喜而有作
天霓驚一眴，照耀幾枝新。秀領孤峯色，心生萬古春。翠禽翩石竹，晴霧孕香塵。留賞山園勝，馳騎報酒人。

高觀亭春望
腳底花明江漢春，樓船去盡水鱗鱗。憑欄一片風雲氣，來作神州袖手人。
看到城頭雛燕翔，晴洲草暖柳芽香。胸中雲夢仍飛出，悞汝蘭橈一斷腸。

乃園賞梅和梁大
花顛始縱東風虐，快倚花光誦君作。憑陵筆勢橫千霜，照眼螭龍誰敢縛。此花雪壓幸爛漫，高下百株不殘弱。吹香弄影山之阿，悄悄孤鸞下寥廓。從知草木有臭味，且美游遨寫哀樂。一尊萬事挂浮雲，瀛寰矯首功名薄。我獨摩挲江山上，忍向人間閱榮落。片紅寸綠眼前春，後會思最說疇昨。勗君一語應歎嗟，如此風光勿閒卻。

二月朔日風雨後梅頗殘落而仲林脩原實父諸子猶不至
山花爲客遲遲發，看到花殘客未來。還放春光一萬里，東南湖海照深杯。雲中雞犬宜偕住，天外鵷鸞儻下陪。澹沲佳辰絲柳暮，風長波起獨登臺。

題通州范一當世大橋圖
范生婦家家大橋，范生有婦曰大橋。夭死魂魄不可招，范生日夜思大橋。從圖其人圖故里，大橋不見見煙水。愛波煦海血灑紙，天帝煩傷亦下視。吁嗟乎！我妻昔死颖川路，至今已迷繫纜處。安問一瓦更一樹，詩君此圖淚如注。

乃圈枯樹吟
禿株倨立廻欄側，孕雨含霜蝕天色。霹靂燒空毒籠隻，掉頭九州嗤匠石。不見山園梅柳新，花交葉亂送良辰。獨抱不材江海外，偷看人間鶯燕春。

兩湖書院看杏花
臘雪奇凍陽氣微，二月桃柳初芽肥。偶來湖堂看杏樹，長皆尋丈所見稀。東西縈孥別土壤，白花紅萼芳菲菲。牆陰一株嬌更好，如笑欲舞迎人衣。絃歌無聲裠屐寂，可憐皎日爭光輝。忽聞新雁叫閶闔，羣烏衆鵲聯翩飛。嗟汝噤寒不鳴久，捷乘暖氣開天機。霞觴雲璈玉皇醉，一任啁瞅相是非。春光攪人坐自失，騁望躑躅不顧歸。君不見亂花從風有飄墮，及時攜酒毋相違。

躋綠亭詠藤
眼中仍有物，離纚小亭邊。葉衆煙初暖，花疏月與懸。掃除愁未忍，行坐怪相牽。歷歷攀霄漢，還同汝可憐。

蔆湖行戲贈鄭刑部同年
刑部才名動朝市，更以奇術決生死。莽蕩神州閱萬人，龜冊者流疇與比。往傳人表戲僚偶，差等夭壽託前知。詹言乙乙巫陽下，王侯貴人驚倒屐。坐厭求索去京國，竄置荒墟五千里。面目黧黑博士冠，躬伍傖父不媿恥。年時始肯出姓名，來過武昌聊試技。梁髯汪生各動色，張郎羸病亦冷齒。（視梁節厂、汪穰卿、張君立壽不得長。）指我性命差苟延，五十無聞其死矣。文章獨用窮屯顯，祿仕遑云晚節美。縱累功行高邱山，與齡未得逾一紀。吾怪造化頗倔強，何以唯阿順君指。念傾此財丐司命，四人相視雜笑涕，準備骸骼飽螻螘。不爾服膺危苦词，浮雲富貴置譽毀。春風吹酒蔆湖脣，喧堂賓從羅羞珍。蜉蝣脩短焉足道，君視誰爲雄駿人。方今邊隅日多事，蠻夷猾夏甯天意。國家乏才絀大計，斡排元黃孰匡庇。衛霍甘陳世所贤，虎頭猨臂渝中涓，請君徧訪英少年。

園亭春望時紅梅已殘白梅盛開占此句
白日青霄晴樹斜，玲瓏銀雪隔朱霞。微禽未解存如海，猶自銜泥葬落花。

余太守酒集兩湖書院眺游甚美賦
重院花光照酒巵，闌干風細立多時。隔牆鸝影初移樹，鬧閣蛙聲已满池。晴葉香芽春裊裊，閒吟缓步佩離離。登樓笑倚江城暝，秀出千山卻爲誰。

園梅傷落梁大贈詩解悶和謝其意
梁髯賦梅羞雷同，矯如勁翮爭長風。奇情妙理那易得，腕底靈怪奔相從。昨雨損花坐懊惱，更作達浯開余衷。俯仰萬物有消歇，懷抱甯劇淪頑空。妄忖花期逆天序，陰陽乖亂徵曰蒙。何況區區尋一壑，一花娛我逾萬鍾。乘權煽虐肆摧挫，天人應和相交通。以此微機測氣數，哀樂循轉無終窮。自憐學道苦孔卓，千謀萬慮招攢攻。尋常覔飲在人海，瞥眼皓髮成衰翁。猥感一言掃文字，恍挈陽景藏隆冬。世間憂患始聞見，旨盡擺落從冥鴻。來去江湖了無語，任呼牛馬同癡聾。

贈熊郎詩兼呈劉提督丈（并序）
熊郎者，長沙人，其父鶴村光祿，故詩人也。光祿七十始娶，年九十三卒，熊郎才二十許耳，今年春來投，圖補營卒，相視泫然，而無由奪其志。因爲此詩，俾往隸姻家劉將軍所部，將軍統襄河水師，漵浦人，記名提督，名鶴齡。
而翁光祿湘川奇，面顏九十如嬰兒。一生良易出剛介，其所嗜好詩酒棊。於我住還最親善，開胸倒腑相酣嬉。雪辰月夕樂未極，而翁犖犖掀霜髭。無何片帆指鄂渚，步送江干執手語。別來歲月幾飛翻，空泣新篇稱和汝。嗟汝學書無所成，光祿夙尚期躬耕。到此自矜有勇力，願備卒伍纏長纓。我念四民各有職，欲爲汝謀轉惶惑。孑身四海一孤兒，還憶而翁涕橫臆。丈人行有劉將軍，百戰威名天下聞。汝往事之立忠孝，休辭一劍取功勳。

二月十九日酒集琴臺兼汎湖登梅子山同范優貢梁翰林易兵備作
煙外晴山搖欲去，橫江秀出漢陽樹。游人目送柳條春，我亦魂迷芳草處。琴臺隱約濤江曲，一片新花萬蕪綠。昔人死矣今人來，孤心假有悲相續。天清地奧飛埃斷，蜨降蜂升眼中亂。等閒醉飽換滄桑，穩睇陵邱坐蕭散。臺下靈湖嘉可游，聯吟解帶拏輕舟，日澹密林迎宛轉，波明鮮草狎夷猶。梅子山頭蹲大別，萬象茫茫青不絕。鳥背霞飛江漢長，更欲因之摩嵽嵲。俄頃風移野哭悲，牛羊千影冢纍纍。他生命酒尋儔輩，（座有鄭刑部，頗言因果輪迴事。）爲憶寒陽照面時。

集登蔆湖院樓入夜飲後廳閣子上
又隨啼鳥至，嫋嫋在湖樓。亭館臨霞秀，山川帶日浮。柳陰初共色，花氣故連愁。自倚春魂醉，傾觴接九州。
罷筵忘禮樂，背燭悅關干。遠樹垂雲合，晴蛙聽水寒。衆心支寂寂，玄象斸漫漫。於此游方外，微風損佩蘭。

三月一日禊集曾文正祠爲詩鐘之戲南皮督府因惠酒食賦謝
朝郭睛雲動，山祠花樹春。歌呼兼稚子，江海見雄人。龍虎吹成氣，黽蛙閙有鄰。古來無此樂，燒燭白如銀。
明公宜泛憂，吾黨已能狂。題句依蘭坐，分餐到桂堂。（湖廣總督別院曰「十桂堂」。）  風雲驅夢寐，醉飽溷滄桑。欲逐晨鶯散，樓臺未可忘。

入乃園遂至高觀山尋春和范二
花暎青天絮作雲，晴風吹出更紛紛。漸攀亭樹驚新葉，始放江聲隔夕曛。繞郭鶯鸝春自囀，抱山蜂蜨暖相羣。微吟欲下蘼蕪徑，纖月陰林一遲君。

題易五兵備所藏張靈梅花卷子
嗟我入世初友君，丱髦兩好出輩羣。時弄歌詠攬雄文，君才猛銳麾千軍。龍章鳳質四海聞，中間嬌逸醉紅裠。論議過差黜劉蕡，我則弟蓄繩以斤。迂言苦語投昏昕，即未脫革甘所云。廿年形影悵乖分，乍見復別過虻蚊。江漢之聚憐骨筋，我爲賤儒君冘員。從容手圖顏誾誾，自表乞食胎馨芬。吳閶可證三生墳，觀靈作花如繡紋。君氣乃與相氤氳，肯憑此說置牙齦。天地變化何糾紛，山川所出同一雲。於人輪迴代羊豶，強名曰生生戚欣。一膏自煎蘭自焚，靈也任死君其醺。請排萬妄捐歧棼，立道制命中不慬。躬體孝義醕德薰，損益三統窺夏殷。或培智勇發高勳，鞭君踔鞅靡窮垠，對花微笑儻劬勤。

同紀拔貢汪進士易兵備集梁司樂宅賦詩遣興并謝南皮尚書送酒
陰霖卷郊垣，喧鼠盪閶闔。言尋隱者居，遂造佳人榻。庭英香欲零，階蕪暖始匝。圖書黠鼠窺，謳詠流鶯答。暱茲朋侶舊，兼無耄孺雜。顧梘猛瀟灑，興寄貶冘闥。沈沈三古心，漠漠幾兩鞜。江湖簾外閒，魂箩鐙前颯。尚書睠時序，佳夕移壺榼。橙梨爛生光，羹炙競就嚃。雄襟照等夷，雅謔誘譐誻。蛇龍下榱棟，蟣蝨捫靺鞈。稍分邊圉憂，孰任胡騎踏。借箸思賢才，攬袂睇宙合。藏蕤纖月映，杳曖疏煙搭。皎懸一慮新，虛佇萬情納。座吹唾作珠，酒滿燭如塔。早遞漏依稀，已罷鐘鞺鞳。吟歸趁賣漿，驚拂城頭鴿。

鶴梅堂晚坐同嚴鐵吾范中林梁節庵易中實作分韻得草字
山館孤無鄰，衆木與靜好。天雲霏翠光，風高不可掃。淵居有佳士，（謂中實移居此堂。）携壺偶相造。聽鸝睠徂英，趁蜨猶芳草。波堞移蒙籠，埃壤漏喧惱。陰蟲儻媚予，悠然滿懷抱。玄黃愜隩區，羲孔誘至道。坐憐江海姿，涕笑相隨老。初煙冠嶺平，孤星綴林早。發謳背巖扃，聲籟答穹昊。

四月初五夕同嚴工部范優貢易兵備羅舉人高觀亭看月
苕苕纖月上，携汝在江亭。城郭扶波立，川原接影冥。疎鐙懸急柝，暗葉吐殘星。歸詠存苔徑，微蟲已可聽。

月夜聞笛嚴鐵吾范中林易中實羅達衡同詠
月細江城吹笛清，山堂樹晚雁來鳴。吾生那得消魂處，始向天邊識此聲。
乍遠還低江葉飛，佳人三五與霑衣。涼風飄盡星河滿，心上闌干何處歸。

題何詩孫舍人爲中實所作海天落照圖（圖列泰西人像）
天外濤瀾斜照孤，神人樓館混虛無。奇懷誰叩陶彭澤，祗道流觀山海圖。
飛島風廻角吹聲，蛟游鼉戲若爲情。神州士女酣嬉慣，指點胡雛又長成。


詩錄第四
四月十二日偕范中林易仲實羅達衡往廬山晚登泰西船別武昌（癸巳）
小雨疏鐙江上舟，濤聲真挾九州游。高旌城壘飛鴉盡，暗柳亭臺落雁愁。已有天風懸獨夢，應逢海月照閒謳。幾人心事名山在，去住猶能狎一鷗。

九江煙雨亭
昨宵江上雨，明滅在湖臺。衆綠浮山動，飄紅映水迴。雲低盤燕羽，日細暖魚腮。挂夢鐘樓外。匡君識酒杯。

始去潯陽入廬山
背郭心無涯，攀巘氣已接。元翠界天飛，雲光爛雙頰。伊余睠道真，攜侶就登躡。目挂九江船，思冷千山葉。乍睹林欲高，重尋徑辭捷。天霄下游龍，噓雨灑宙合。鴻濛閟靈蹤，響籟誘奇答。襟延萬象親，興與良苗愜。纖風扇榆柳，長谷亂鶯蜨。煩斸蒼煙根，勝游賢負笈。

雨申謁周元公墓
高磴煙如掃。荒林雨自吟。千峰初照酒，半碣欲親襟。蕪滿殘春色，花留後死心。無言證儒墨，天地更何尋。

晚抵東林寺宿
千山驅人不得語，勢與猛風爭臂膂。陰林出沒又高原，飄思連愁何處所。天痕乍映浮圖出，壞寺荒垣颯寒雨。入門驚笑一拂衣，喚進盤飧倒尊甒。坐窺奇峯各有狀，赤巖銀瀑若初吐。須臾大雲障裹之，旋復崩漏相捍拒。其時困憊鐙在壁，扶牀始欲展兩股。小僮好事持燭回，照數斷碣復起舞。（寺壁有柳誠懸李北海斷碑。）慧遠陶潛不在世，哲人風迹乃敢侮。吾於佛說劇茫昧，但睠廢興生嘆憮。夜深萬竅猶喧豗，公挾蛟虯鬬虓虎。千念往與頑怪通，騰降有如臼遇杵。衾孤夢寐失鳴雞，厨虛甕盎絕飢鼠。鼾雷賸取僧不歸，安得天音送鐘鼓。

別東林趨通遠驛未至十餘里託宿村舍
又逐飛雲西復東，鳴霄大壑亞天風。歌呼時起千林鵲，襟佩寒依一徑蟲。谿轉笙竽邀籟靜，雨冥村塢上鐙同。柴門卻許添鼾睡，愧汝忘機織屨翁。

發義門鋪道上
九州寒雨響空山，聽瀑看雲心往還。木杪自添谿漲急，洶呼休更向人間。
巖複林重風所悲，仙源探取恐無期。道心先遣憐僮僕，看到纖泥沒踝時。

通遠驛旅夜
除榻依豬狗，呼牆有燕鶯。飄鐙昏接雨，低案冷扶酲。狂詠兼游處，生心得弟兄。天頑嬉宇宙，爲鬬夢中觥。

驛邸夜飲聞燕語因賦
虛堂傳酒瓦盆低，銀燭搖煙照暗栖。應記雕梁閱歌舞，模糊爲客數聲嗁。
千樹花飛銜盡春，荒山看汝一傷神。他時細雨孤燈夜，初莫逢人作薄嗔。

雨霽發通遠驛遂過陶靖節故里作
殘雨掃回一千里，猛接嗁鶯萬山起。鬢外猶分草木涼，塢邊已散嵐霞綺。自從苦霖滯晨夕，有足不到蒼崖趾。翻風飛雲同眼前，獨抱天光破荒詭。長林酣盡笙竽聲，籃輿來看山中晴。層霄青空纖霧了，峯峯葉葉如新生。游蜂舞蜨暖相見，電竿溼翠明如綫。石氣能侵大九州，翻從斜日思鄉縣。漱玉谿音趨栗里，隴陌初苗秀無似。南嶺應留高士雲，東籬剩誦徵君誄。我亦平生憐酒熟，道路芳菲散人目。好與攜持千載心，天地清輝接奇服。世間何處置溫泉，回頭能說此山川。異時卜築緣鄰曲，往爲躬耕下潠田。

歸宗寺夜宿待月上
名山造清嚴，法場禮崇廣。連木翼雲齊，奇岫弸霄朗。結構排青冥，依棲撫萊莽。下方接鷄犬，垂座衛龍象。峨峨金輪峰，大月吐其上。天人涵虛澄，山河浮滉瀁。屢劫升萬靈，四界沈一想。苕苕物我遺，亹亹德心長。微吹生無倪，圓塵妙相奬。吾黨何言說，彌天寂鐘響。

金輪峰下噴雪亭觀瀑
化人飄霜髯，下飲龍蛇窟。不然九天潰，一孔瀉蕩潏。我聞震心魂，探歷特踔出。崎嶇百盤底，躋此鳥翼側。已訝地維穿，恍接天根立。破碎髓骨痕，萬象中橈鬱。其流所紛蕩，遂浴日月色。吹肌迴漚塵，但有元氣溼。鴻荒接浩浩，勢欲棄瀛渤。破山飛雷霆，咽入嬰兒泣。元化豈爾留，五運珠跳隙。石梁狎湖嶠，倒影雪色壁。從茲契真源，呼童煮新汲。

青玉峽龍潭
天飆橫斷鵝池北，葉飛片片殘陽色。將攜復在漱玉亭，地逈霄空蕩深黑。上有堅蒼之絕壁，銀河怒翻出霹靂。斗落乍起旋逶迤，窈冥弄影浮酒卮。橢圓鏡面唾巖淥，寒入海竅蛟鼉窺。光景娛人不能去，閑尋昨歲留題處。疊壑雕鎸荒鮮菭，一笑蒼茫欲誰語。澄潭倒插雙劍峰，掉頭吟嘯雲氣濃，海山飄颻呼李白，真與青天騎白龍。

萬杉寺五爪樟歌
匡廬有奇樹，厥名五爪樟。根株據地德，柯葉鳴笙簧。翻風泄霧青冥右，勢壓千山萬山秀。異景常驚仙魅過，孤標已拒蛇龍救。乾端坤倪氣廣漠，枝柱鴻濛影飛鶴。世人那識參天心，祇賞雲光爛巖壑。拂拭從思皇古年，旁松鄰檜同剛堅。出逢海客探榮落，道溉靈栖第六泉。

琴志樓雜詩（樓在三峽泉，易仲實昔年築讀書處。）
壑陰託林棲，峽長洞雲穴。既夕紛投止，仰見青松列。湔此泥雨痕，悠然騰嘲說。燒燭炳嵐綺，巖氣亦來滅。辛苦競盤蔬，皇天鑒饕餮。怪汝在山泉，雷音劇嗚咽。
俄頃大月上，輝我山中屋。乘醉步危亭，始識棲賢谷。三峽靜相穿，窈冥萬石續。雲濤怒而飛，然後控地伏。出險淩虹橋，中窺造化蓄。吾友信狡獪，位置稱岑麓。
亭亭琴志樓，震盪長風內。大壑流元音，穆與五老對。兹來相親攀，別出九州背。天光在其顏，溫恭有餘態。窅然形骸俱，元化賴斟溉。彪蔚皇霸略，委之於草昧。
蚓鳴蛙亦喧，滿此太古山。撫襟念萬物，吾意浩莫傳。歌吟二三子，益復知汝賢。閒尋三峽橋，巧怪呈鑱鎸。陰飆噓壑底，荒寒媚清妍。從知飛雨高，奇雲隔山川。澄潭養道心，誰侮蛟龍涎。
吾愛第六泉，幽潔有至味。涓涓滴終古，道在隱而費。區中迫煩酲，好持濯腸胃。吾儕雖得飲，旋復從此去。神明衛高原，寤寐識其處。
天風在我旁，雲濤莽無界。山中馨草木，靈境淑襟帶。居士睠猿鶴，招邀爲此會。出入混茫間，筇屐皆可繪。氤氳同一廬，徐撫大塊噫。跂彼石室藏，笙竽蓄元籟。不接希寥音，焉識天地泰。金膏日銷微，旁窺傲頑怪。至人絕町畦，九海置菰稗。更縱汗漫游，二分趾垂外。

三峽泉舊有一猿爲山農持去易五贖歸戲題絕句
前度聞嗁月滿山，巖棲今祗白雲關。主人哀樂差殊汝，傳向人間得自還。

雨坐琴志樓
雨底嗁滄海，飛風無際涯。畫樓貪燕鵲，酒椀接龍蛇。世外雲爲帝，天邊瀑有芽。陸沈馴一壑，隱几數年華。

雲錦亭題壁
翼翼飛亭，揚揚流瀑。巖跨蜿虹，草間仙鹿。其下靈湫，泓澄無涘。曰輕波瀾，怒龍吞汝。大音震空，和者衆竅。一襟自孤，千山來笑。含英棲真，從證大道。五老式臨，游衍是保。

詠蜨
寒雨高鐙蜨到纔，迷離帳角更徘徊。十年春思沈於海，卻向窮山映夢回。
聞說仙人有輩羣，故應遣汝醉斜曛。開窗欲令風吹去，又恐飄零墮白雲。

詠螢
山中草夥螢不斷，日落雨殘萬星亂。暫得光輝起巖谷，誰解飛尋壓霄漢。我來對此翻眼明，微物能引天機清。世間何處無日月，看看忍待空中滅。

雲霧茶吟
君不見匡廬之曲數株雲霧茶，歲歲五月始發芽。皇古日月不到處，太陰所宅纏蛟蛇。澹泊無名得至味，元液潛滋后土氣。露雨沐浴忘歲年，洞壑清虛極富貴。山僧往采踝脛穿，猩牾啼號虎豹前。殷勤贈我洗垢濁，瓢勺瀟灑皆神仙。更欲提攜饋萬里，一葉親嘗四海水。物不疵厲寒暑平，營魂倘接靈峯起。

留題六首
鼻功德圃
瑣細數種花，采采媚巖澤。天香無根因，因君爲起滅。
粥飯寮
至人資養生，菁華肯消歇。山中薇蕨空，閑來煮日月。
鼇磯
投餌亦已多，長竿不可致。負手立鼇磯，滴殘五老淚。
飛虹梁
蜿蜒飛虹梁，青霄綴其上。攜回三峽聲，雷霆掛几杖。
藏舟壑
虛舟使之觸，藏舟使之負。誰竊造化權，臨流一箝口。
青松社
熒鐙伸腳眠，范生和嘲哢。千歲蝦蟆知，食我看山夢。

三峽澗連理松歌
三峽澗側連理松，蹲立如虎騰如龍。修枝纖葉何巃嵸，各有姿態臨丰茸。虧蔽日月昏雲重，哀壑寫湍千杵舂。月宵雨辰嗁螿蛩，荒山更有鼓與鐘。依倚堅固維敬恭，樵牧嗟歎仙憧憧。人世萬命如潰癰，可憐此樹同福凶。首陽夷齊留高蹤，梁鴻孟光吳會從。管鮑膺泰相諧雝，旁置峽壑爲垣墉。鄰里羅列柏檜樅，情不可死道可宗。海枯石爛能追逢，攜二三子來支筇，誰其知者五老峰。

觀玉井種荷
小闢種荷池，蘭干擁醉窺。雨明擎嫋嫋，煙細倚離離。飽入蜻蜓色，初教蛺蝶知。一花爲世界，明日待憐誰。

山亭聽泉有懷節庵去歲同游
欄角扶攜撫此聲，依依花葉尚縱橫。猛教倚壑違裠屐，恐更開尊念雨晴。階樹肯傷風露氣，嶺猿知共嘯歌情。雲重徑暗愆游興，賸嘔心肝仗汝驚。

聞蟋蟀
怪汝微蟲傍澗鳴，飄風帶雨併秋聲。祗憐人世光陰速，聽入仙山更暗驚。

夜雨聞歌
沈雨歌聲細拂牀，空山太古夜茫茫。飄零心事鈞天在，不待風翻已斷腸。

由玉淵至棲賢寺觀羅漢畫像
松杉冥冥了長谷，爭踏玲瓏一頃玉。雪虬倒飲甕盎隘，首下尻高誰敢束。瀑聲飛送棲賢寺，行攜寒雨造廊曲。寺僧願慤導之游，雜出蔬筍飽飢腹。大鐘不動堂宇靜，五老下瞰元化肅。臨階捧視羅漢圖，國初以來遺百軸。乍披一二意慘澹，怪變已足駭童僕。徐尋衆妙軼萬象，大千不值藏一粟。吾愛尊者無言說，但騎龍鸞跨獅鹿。游翔九州彈指耳，戲傾海水爲悲哭。此來亦祗衆生相，旬日雨阻千峰麓。對佛感歎際天地，尤痛發興先裹足。虛空破碎贅一杖，心造萬物丐地縮。同游三子若有悟，笑指羅漢兩瞑目。天人悤悤要安歸，水自不閒山自綠。

棲賢寺舍利
古寺來尋劫外花，忽驚靈塔氣蒸霞。悲心更有非非想，毀盡元黃覓一沙。
泡影能爲天地根，眉尖微粒欲何言。（舍利傾盤中，可用眉毫引起。）暫憑圓滿光明相，爲破無邊四海昏。

卧龍岡瀑布
匡山瀑布如羣龍，淩風遍掛東南峰。卧龍岡瀑更異態，若以孤挺包奇雄。飛厓劍削界一綫，環束天色團團通。外向稍闢作門户，恍臨缺月懸張弓。澒洞靚杳潭水在，下育物怪誰能窮。颺煙濺沬冷人眼，時復掩映巖花紅。何來釣竿倚瀨側，細鱗躍入筠籃中。長鯨巨黿厲牙齒，轉吐寸餌嗤此童。古人學道領幽異，築室爲思朱晦翁。日月泬漻造化狎，天置冰雪澆心胸。出憩田舍萬竹蔽，尚聞此瀑鳴洪鐘。歸來鐙火一摹揣，魂夢吹下千蜺虹。

琴志樓賦謝王南康贈酒兼送解官歸金陵（王名延長，字少嚴，年八十，官南康知府凡十年。）
憶昨來避梁易偶，（謂梁節庵與易仲實。）火繖千山肆狂走。會從鹿洞陪高宴，賓主觥觥覯二叟。（鹿洞山長華堯峯丈招飲，公在座。）惟公骨清鬚眉蒼，被服儒雅意良厚。何況風采照鄉國，介節循聲滿人口。世上官吏日煊赫，見公反令脫氛垢。我友易君尤歎嗟，結廬竊比依南斗。朅來重厲支筇興，琴志樓頭雨穿牖。松檜無色歌無聲，難得城中致甕酒。頑劣雖自愧陶潛，逸事實接王宏後。越日微霽枉騶卒，元精注射映巖藪。同行銜檄張使君，亦頗襟趣殊科臼。奈何乞罷乘舸還，遽稱計日付印綬。既驚且默不可留，草木低徊瀑來吼。彭蠡之水包萬山，遺愛誰憐到雞狗。嗟公此去無一錢。十年祗飽看廬阜。神明完堅造物亨，起視東南伏耆耈。吾衰待訪秦淮濱，回睇奇雲一攜手。

山中鳴蛙惱人詩以紀之
十日荒山雨中坐，山腳蝦蟆嗁向我。燈昏眼亂不能言，海沸江喧乘一舸。吾聞仙人愛清靜，雜置鼓吹恐計左。蚓竅日月磨天來，滅盡音聲滅爝火。

匡山琴志樓送外弟羅二還南昌
樓頭日皎皎，巖下瀑喧喧。甑空瓶亦罄，逝將去名山。名山誰能別，旋復視子顏。胸中萬千說，厓略明其端。自汝姊來歸，輒許兩弟賢。陟也秉高朗，縱若鵷鸞騫。子性較靜默，思理能研專。丈人綜天人，德泰遇迍邅。二子游津藩，踐取尋蹏跧。汝姊既夭逝，丈人復沈泉。時睹子兄弟，肝腸爲抽煎。今歲春夏交，子泊武昌船，來過意恍悢，未能去纏牽。孰期范易徒，發興廬山顛。攜持作良游，豁如矢離弦。杳冥拂煙水，顛倒披岡原。既謁濂溪墳，復探東林禪。逶迤通遠驛，黑雨壓屋椽。子痛在牙齒，晝趨宵不眠。浩然思去歸，筇杖當戶懸。范易各有贈，離情寫悁悁。我意不謂爾，彊勉道所先。毋以微末疾，坐損心力堅。子果奮袂從，辛艱狎輕便。道路所覯接，寺觀所流連。雲嵐所變滅，峰瀑所雄妍。衆奇控萬怪，一一託吟篇。昨憩琴志樓，五老置我前。生此皇古懷，翱翔廓周旋。匡廬何所有，其有豈能傳。請看垂天雲，俄頃彌大千。元黃何端倪，石罅乃雲根。羣瀑龍虬騰，震發宇宙間。下注極不測，盍視瀑所穿，元化有原本，流變姑舍旃。氤氳混一氣，吾頑抗天權。子歸求諸心，心以通諸天。睢睢玩若遺，緜緜與環聯。所悲囿文字，神君慘不歡。還持將母思，因之夢山川。

慈航寺是去歲梁節庵黃仲方易由甫及予同宿處
曾記松枝映日紅，繩床負壁隔天風。痴兒祗解歸藏易，看向頭皮捉一蟲。（時由甫以殷易解老。）
黃生嬌逸梁髯憊，各以鼾聲助瀑聲。夢醒蚊雷揮汗處，依稀今有佛燈明。

仙人掌和羅二
墻根斷落仙人掌，拂盡巖阿無此花。拚映青泥拋雨臥，爲驚翠袖倚風斜。麻姑手爪滄桑見，漢帝金莖日月賒。早晚擎天持汝去，戲從瘴海蔽龍蛇。

別琴志樓
夢魂留雨色，襟袂拂晴山。爲慕宗雷侶，能同雲壑閒。酒杯窺罔兩，鼻涕映溪巒。鶯蜨相憐意，花吹待共還。

白鹿洞
松色延飛蓋，谿流咽古年。雲蜺初麗壑，棟牖與窺天。大運龍麟杳，清音猿鶴傳。予來訊鄉國，孤抱轉茫然。

登五老峰旁觀三叠泉
峍屼盡地氣，扶搖躡天根。蹴此鴻荒穿，捫彼日月存。廬阜峻南維，蕩蕩以渾渾。倔强海嶽外，陵控荆揚昏。元精有蓄洩，噴溜撼瑤門。旁窺大造施，拗怒從飛翻。蜿蜒螭龍勢，悸慄猿鳥魂。聲裂萬壑底，終古尋無源。回瞰八極色，湖江浩相吞。粒粒郡國界，沄沄洲嶼痕。天風吹碧虛，雲物正巑岏。飄颻出宇宙，始覺吾心尊。摩挲幻流峙，噓翕生涼溫。頽然順大道，可忘不可論。

海會寺題贈至善上人
嶺松青作海，靄靄見罘罳。石檻峯留色，雲廊日吐絲。諸天懸粟界，屢劫有蓮池。長老符清靜，壇場自得師。

吳章嶺歸途望廬山
千盤百疊吳章嶺，赤日能呼五老峯。放蜨巖花香草木，飲牛澗瀑亂球琮。拂殘閶闔襟邊酒，歸去江湖鬢外篷。學道尋仙無一遂，何年五嶽起吾胸。

游武昌西山經黃州雜詩五首
顛越憑風濤，百里快一縱。泠泠大江流，了了胡吹送。排蕩氛霧交，雷霆不可控。船鐙界華夷，宵雨溼魂夢。俄驚飛艇前，跳入競脫鞚。城堞探虛無，港嶼迷罅縫。狹廬候晨色，魚鼈儼在甕。良游償窮途，忍此託帡幪。鄰栖有鳴雛，爲客和潮哢。
初煇迫亭堠，倏忽見西山。蒼蔚表天色，吹陰涼我顏。一葦遂杭之，江路出濤瀾。逶迤寒溪寺，流泉繞其間。桂樹豈不偉，（相傳爲陶桓公手植。）枝撐青冥端。芬香隕天風，柯葉未改觀。緬想千歲人，雄姿照龍鸞。霜月流山阿，鬱鬱孤根蟠。摳衣憩庭階，終激壯士肝。
脩磴煙已銷，秀木綠相轉。躋彼九曲亭，濤江爛在眼。燕巢無留痕，鴻翼候初展。颯然泠風高，明滅撫原衍。蘇髯排世患，游娛意獨善。霄漢引闌干，履綦護苔蘚。迢遞庾公樓，岨屼吳王峴。流雲萬重生，孤心與舒卷。霸基拓壮觀，佛場證清辨。閒欹松風閣，寒聲壓秋遠。
朝霽辭靈泉，鼓枻赤壁游。洪波響竅石，怫鬱魚龍愁。山川此迴盤，儒巾尸壯猷。復有載酒人，曠代吟相酬。豪聖推轉盡，欹篷看寒流。鎮使樓船馳，（總督張公方巡閱過此。）旌旄耀城陬。睥睨形勢區，綢繆牖戶謀。長竿不到海，翔天惟白漚。勞公體國心，羨我橫江謳。
步上坡仙亭，長江宛帶幅。冥茫萬禩思，曠莽千里目。雪堂末可尋，寒翠剩一掬。東城自秀映，背市臨花竹。遂造揚雲居，憑放鄭虔櫝。（黃岡教諭楊性吾學博別宅，饒林亭之勝，兼藏海外秘笈、金石古器甚富。）秘函胎靈芬，欲持校天祿。寶書百二國，足正後生讀。晷刻竭鑽仰，眼眩慮楚蹙。聖文天所開，重幽更秉燭。嗟君探海槎，萬怪窮箸錄。焚坑脫秦政，留遺狎徐福。吾儕比鼴鼠，飲河暫滿腹。移舸霧雨空，夢墮臨皋麓。

送陳知縣同年赴宜都
驚風顛鳳翼，徙倚下空冥。文采甯能惜，關河況已經。一尊宜出處，三戶有飄零。送子淒迷意，寒波不可聽。
裠屐逢人久，歌呼與我深。九流同用世，四座見孤心。時事成相看，江源漸可尋。蠻書千里色，早晚映鳴琴。

高觀山秋望有憶
映眼千帆若可攀，風高葉葉下江山。紅霓亭角烏巢在，飄盡秋聲更不還。
零亂牆頭楊樹枝，空搖絮影向天涯。閒鷗又逐樓船盡，卻是殘陽倚醉時。

梁節盦以大人所贈盆鞠屬衡兒作畫寄貽朱鼎父山長廣州因賦此詩末章兼謂潘戶部存不久厭世云
秋香吹空暄象寂，露葉風枝好容色。我家大人愛此花，躑躅蹰躇不能摘。移向君堂映四壁，霜月皚皚流煙織。萬古清光接胸肊，逸態孤榮庶比德。稚子嬌憨并筆新，伏几乃爲花寫真，卻令睥睨埃塵人。
海表二士天下雄，捭蕩宙合廻長風。騰精蓄怪光熊熊，十年不出隨冥鴻。吾道一蛇而一龍，死生須臾酒椀空。掉頭獨障狂瀾東，可憐花開誰與同。朝暮對花嗟復惜，駕海驅江誇所得，拂玩休教世人識。

冬晴訪譚復常山長
笳角山城下，深深見此翁。微言綜儒墨，孤抱劇豪雄。日暖懸花氣，塵明映綿㰍。那傳江海思，吟鵲在牆東。

和范二夜話時聞賀舉人國昌墮章江死王蘇州仁堪亦卒官
賀生投骨夾江濆，更兆龍蛇厄使君。生死一條鐙欲語，哀歌無地雁相聞。倚梧戶牖過魑魅，呵壁精靈可輩羣。萬世思量還自媚，送寒城吹已紛紛。

同楊裕芬范鐘登高觀亭晚望因二子將別歸有作
禿柳疏梅接夕晴，亭臺上下鵲呼聲。還憐黃葉扶人去，尚有青山爲我橫。襟底波濤喧萬櫓，酒餘笳鼓在孤城。花飛雪亂他時眼，忍更登攀寫此情。

冬夜懷易順鼎易方葬母居墓所
孤燭江湖上，模糊見汝嗁。諸天攀慘澹，（謂扶卟近事。）微命與提擕。吹劍花仍冷，巡檐月又西。葉殘鴻影盡，祗是向淒淒。

夜坐一首
朝昏無所念，有念更誰同。簾卷星辰入，鐙廻涕笑空。鬼神窺黠鼠，運會養吟蠱。深坐沈寒漏，頽然一榻中。

別趙翰林入都
君仍從此去，飛葉正茫茫。江海晴看劍，歌吟曉隔霜。加餐爲世出，抱蜀與天翔。輾轉尊前地，霄鴻自作行。
冠佩迷京闕，聊能夢見之。寒花憐意在，斜日放波遲。賦頌儒臣貴，安危道路疑。蒼茫成獨念，吾過更誰規。

甲午上元夕高觀亭登望（一八九四）
萬鐙搖月響飛翰，初拂山亭玉露乾。風細江樓廻笑語，花明霄漢護闌干。三年閒思無新故，一片滄波已浩漫。爲憶笙歌愛良夜，酒懷誰解領春寒。

二月上旬賀國昌公車見過嚮傳墮江死驗其訛誣驚喜賦此
春城吹柳氣，扶客到閒門。一瞬存歌哭，千回熟夢魂。酒傳湖海晚，道出死生尊。更訪蓬瀛去，將余世外言。

春晴從大人尋花乃園南得壞亭曲池四暎披榛倚石別領勝趣同梁鼎芬范鐘作
未信園居老卻人，闌干始見碧桃新。鬢絲歷歷花爲幕，鑱影依依草似茵。浴鴨池塘勻暖浪，啼鶯亭榭換良辰。提壺別有忘言處，笑暎牆頭錦樹春。

十七柳亭坐月飲酒同胡元儀張之瀛范鐘
冥茫欹徑莫尋源，但傍蛙聲置酒尊。楊柳當橋分鬢溼，池亭來月與心溫。仙緣劍侶歌呼了，籐架蔬籬世界存。各有良宵携不去，貪教山色染眉痕。

送胡元儀汎海入都
湖外談經汝更能，依依江郭暎擔簦。撐腸文字飢何用，抱膝平生笑未應。雲暖樓船迷去鵠，夢殘簾館隔飛蠅。古來雅步誇覘國，老大相望爲拊膺。
婉孌人間好弟兄，初憐嚴道杜鵑聲。（君叔弟元直曩歲歿於蜀。）荷裳自寫江湖意，茗椀同還禮樂情。獨夜星辰偕入座，微塵瀛海見颺旌。（謂高麗亂黨近事。）浮杯落盡三山影，閒傍蛟龍試一鳴。

感題海上歌者素秋所畫蘭
葉葉花花顛倒看，殘陽四壁澹生寒。仙人樓觀香吹斷，卻憶含毫涴玉盤。
自扶纖恨作春痕，背燭當窗若有恩。此夜空知涼雁路，五雲煇滅海渾渾。

梁節庵還焦山忽傳危病憮然題句
此生成待死，垂死肯憐慯。四海偕誰遯，羣流仗子狂。魂依鐘磬外，吟落鬼神旁。恍挾蛟鼉出，支離接大荒。

范大當世由天津寄示和曾廣鈞詩感而酬之末章并及朝鮮兵事
何人日倚葡萄酒，笑看纍纍印繫腰。怫鬱魚龍戲滄海，威儀鸞鶴在神霄。可堪微意支終古，聊有閑居便聖朝。世上鳴蟲鐙火共，歌殘鬢色落天飆。
公孫於我忘狂戇，倒腑傾腸亦可知。稍覺霸才猶跅弛，各餘慙德歎仳離。埃塵躑躅今何世，堂閥棲遲自得師。十萬雷霆風振海，胡牀著處是男兒。
羿弓墮盡榑桑下，突兀龍蛇發殺機。自倚仙槎探斗極，欲提溟渤濺征衣。窮邊夢寐歌初動，下士心肝歐更稀。還念武昌城畔柳，挂殘日影待鷗飛。

沈觀察瑜慶飲集墩湖閣子
氤氳荷氣四城迷，卻看湖亭夕照棲。霞畔尊罍飛燕熟，花間竽瑟斷螿齊。千山偃蹇知吾在，一葉婀娜自古低。燭上欲論橫海戰，豎儒中酒已如泥。

立秋日聞蟬同黃篤恭趙放霖范鐘
吾儕相向老，餘此聽秋聲。葉有依依影，雲含細細晴。萬方兵氣入，深坐酒尊平。飄滿關河上，心低更一驚。

送范中林秋門兄弟歸應江南鄉試
東南天壁爛雙虹，海曙河翻一氣中。已滿秋聲待鷹隼，可能劍器伏羆熊。千年驚見黃星騁，九野爭誇綠字同。尚有神人扶電視，（伯子肯堂客天津。）枯霜脫袂首飛蓬。

初秋夕雨涼作示趙芷生黃脩原范中林秋門兄弟
蟲聲搖雨款虛帷，鐙火深宵欲暖誰。劍底新吟爲世瑞，酒邊俊物起吾衰。那忘巖谷蘅蘭共，稍覺江城角吹悲。飄雁作行滿風霧，祗憐河漢未能窺。

七月十四夜携諸子十七柳亭看月
孤月亭亭萬竅幽，翻驚池苑已宜秋。蟬吟柳晚延涼色，蝶去荷殘隔昨游。別有山川同醒醉，乍堪城闕上歌謳。漏回君子能深念，笑倚星河屬一甌。

輓朱鼎父山長（朱以御史言事罷官，時主講番禺廣雅書院。）
海內崢嶸有此賢，因緣況復見新篇。上書劉向燃藜後，注易虞翻去國年。世外鳳麟何處所，南中草木共光妍。從今道散風流寂，獨茹哀情向八埏。

別范大當世携眷還通州
十年萬里相望處，真到尊前作弟兄。歌嘯深鐙還自了，支離並世已無成。卻憐風霰閒侵座，餘聽波濤怒打城。江海浮搖今剩汝，擕來日月獨崢嶸。
師友觥觥吳冀州，提携在口在心頭。文章坐笑人間世，婦子能同物外游。歸去樓臺聊可念，低昂江漢與相求。等閒憂樂餘天壤，儻記旌竿下凍鷗。

冬曉渡江
千艇飛浮欲亂鷗，狎波余亦在中流。磯頭殘吹忘南北，柁尾羣山許獻酬。鬢髮初寒天外色，心魂獨寫古來愁。商歌剛有回風斷，忍更移篷望六州。

爲梁節厂題畫松
打頭更有長松在，籠霧生嵐一萬重。取似故山還偃蹇，小容螻螘不成龍。
倚壑支泉天所完，斜柯鸞去夕陽殘。煙霄占盡婆娑影，留與游人袖手看。

莫愁湖四客圖爲梁節厂題
七年不踐鍾山厜，照夢湖水猶漣漪。風荷吹香盡十里，葦塍蓼渚交參差。當時澹沲挾三客，儒冠錫杖隨霜髭。（己丑歲八月，同鄧山長輔綸、劉編修可毅、衡山僧敬安同游此湖。）酒酣往往哦大句，秋霞廊館鋪葳蕤。突兀披圖得仿佛，風物到眼能摹追。亂山飛光幽絕處，恰有小艇來浮巵。喧波弄影辨行逊，柳可十抱花存枝。依然賓主出奇興，俯仰但覺乖欣悲。飽聞胡騎肆狼突，驅逐大將如鳧鷖。握齪兒曹戲國柄，坐令穰浩生瘡痍。酣嬉四海遵一軌，自墮人紀非天私。吾儕雖賤士之一，江山今昔看成癡。因君顛倒念行樂，懸瓢應許寒鷗窺。

題梁節厂青天倚劍圖
少年身手捷飛猱，眼看冥冥閶闔高。賺得巨鯨掀海立，十霜繡澀泣吹毛。
元黃龍血未污渠，白日高城照捉裾。父老猶驚光怪在，好携江上斸栟櫚。

附錄：黃遵憲題識
唐宋以來，一切名士才人之集所作之語，此集掃除不少。然尚當自闢境界，自撐門戶，以我之力量，洗人之塵腐。古今詩人，工部最善變格，昌黎最工造語，故知詩至今日，不變不創，不足與彼二子者並駕而齊驅。義理無窮，探索靡盡，公有此才識，再勉力爲之，遵憲當率後世文人百拜敬謝也。四月望日，醉中憲又識。
凡知友往還見於詩題者，嘗欲自定一例：
不稱輩行。唐人最重氏族，以此自詡，人亦坿和之。今則父子不相及，兄弟各異籍者有之矣。
不必稱官。唐之詩人多有官職，（《高適傳》所謂「詩人之達者，惟適一人」，語不可解。如張九齡、張說皆丞相，白居易、元稹皆尚書，韓愈亦侍郎，何云不達也？）文酒酬酢，多屬宦遊；今則詩人不必官，官人不知詩，兩不相涉矣。鄙意不如稱名，或用通稱之字而注名於下，屢見不一見者名、字不必拘。宴集人多，不必明爲何人。題圖詩何能盎刪？其人其事於圖於詩有關繫者存之，否則刪之可也。質之伯嚴先生，以謂何如？不得已而稱官，以古官易今制，固不當。然當曰侍郎、尚書，不當曰吏部、戶部；當曰員外、主事、編修、檢討，不當曰翰林某部也。外官如總督、巡檢，出身如進士、舉人，均當直書。惟有一二難事：一爲候補道、（吾意實官如兵備、督糧、巡鹽，均可直書。）候補知府，（實官知府，亦可直稱或繫以地。）一爲廩膳生員、坿學生員。生員猶可，候補甚難。辭窮則變，或以此種借用觀察。秀才，未爲不可。易蘇州府爲姑蘇，固滋淡笑矣，然觀察、秀才既爲今日通稱，似亦無害。蓋措辭不當之咎，舉世當之，於我無與也。
伯嚴以爲然否？
乙未四月望日，遵憲妄書。


錄入：顧青翎
