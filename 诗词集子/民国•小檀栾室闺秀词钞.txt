第一卷


  小檀栾室闺秀词钞(卷一)    (一斛浊酒录入)

　　張佚七女能詩

　　太原張佚字拱端，僑居吳中，生有七女，皆工詩詞，所適亦皆吳人。長女名學雅，字古什，撰有《綉餘集》十卷。次女名學魯，字古史，撰有《倡和集》。三女名學儀，字古容，撰有《滋蘭集》□卷。四女名學典，字古政，撰有《花樵倡和集》□卷。四五女孿生，五女名學象，字凌仙，撰有《硯隱集》□卷。六女名學聖，字古誠，撰有《瑤草集》□卷。七女名學賢，字古明，撰有《華林集》□卷。其詩雖未必超妙，能傳於世，然修飾字句，亦頗費工夫，洵屬難能可貴矣。中惟次女詩無傳，餘均錄入《江蘇詩徵》。七女皆能詩，亦閨閣中之佳話也。



张学雅  绣馀遗草
浣溪沙
1·春日
无事闲庭不启扉，箧香空叠旧罗衣。绿浓红淡恨依依。
睡起海棠香梦足，隔帘芍药淡烟迷。春来春去总堪疑。
2·向晚妆成懒出帷，徘徊对镜蹙愁眉。自怜欢少只多悲。
花弄影时庭正午，乌惊啼处日西垂。觉来幽梦已难追。

减字木兰花·临镜
晓寒侵箔，锦帐佳人初梦觉。情绪如痴，一种幽魂枉自持。
菱花乍起，忽见嫦娥来月里。髻腻云香，鬓掠兰花时样妆。

海棠春·秋海棠
西风吹展胭脂片，愁绝处、睡醒难辨。试卷晓帘看，酒量杨妃面。
雾笼烟锁供肠断，花史还、嫌秋色淡。故把雨丝飘，染得红堪玩。

蝶恋花·春晚
九十韶光怜未赏，一地芳菲，似与愁争长。幽鸟初惊莺两两，昼眠人静闲书幌。
霁雨初晴天色爽，寂掩重门，风弄花枝响。蛱蝶恋花飞不放，几回绕遍空枝上。

拂霓裳·病起
暗年芳，日暄初换薄衣裳。扶病起，含情对镜懒梳妆。任繁红消索，从柳絮轻狂。损春光，唯怜兰蕙伴我清凉。
多情须戒，潘仁鬓、易沾霜。从今后，愁来切莫细思量。一翻风雨过，落尽满园香。最堪伤，依依茸草绿遍回塘。

满江红·春景
高阁烟笼，旭光初照垂阳院。粉蝶黄蜂花下度，韶光堪玩。乳燕飞时莺又老，芳菲无限肠空断。红笺书、恨小字题愁，挥檀翰。
纱窗静，写为伴。栏杆外，红尘乱。正池塘草长，烟波平岸。闲坐兰闺垂绣幕，隔墙唯听幽禽唤。说十分、春色九分消，增长叹。

桂枝香·咏桂
生随满月，香散在清秋，岂遭峰蝶。潇洒小山丛茂，群芳敢杂。成溪桃李争春艳，到如今，也堪羞杀。一秋三度，天香缭绕，广寒宫阙。
真称得，中央配色。更琼叶难凋，情傲霜雪。一种凄凉风韵，霏霏金屑。而今谁把、吴刚斧，丹梯千级虚陈设。珠英万斛，姮娥自贮，未容攀折。

生查子
梦醒烛条斜，向事频添泪。清夜正迢迢，绿焰煎心碎。
绣帐冷薰篝，香腻鸳鸯被。懒卸玉搔头，一束和衣睡。

菩萨蛮·柳絮
飞绵糁径无消息，因风管领东南陌。小榭正无聊，漫天作雪飘。
珠帘愁未捲，浪迹浮踪远。舞怯点池塘，萍浮绿渺茫。
2·代闺怨
纤纤眉月窥帘小，夜深人静闲庭悄。香袖倚栏杆，玉阶花露寒。
钿筝弦断续，懒奏归云曲。微湿素笺红，灯前带泪封。

蝶恋花
1·夜雨
门掩苍苔春寂寂，暮雨小小，隔著窗儿滴。小院黄昏人独立，一双飞鸟归栖急。
万里潇湘云雾湿，帘外风声，疑是吹芦荻。肠断梅花和泪泣，还惊夜半高楼笛。
2·春晚
紫燕双飞春去了，桃李枝头，留得春多少。帘箔重重人悄悄，相思一半劳芳草。
空忆故园归去好，正是池塘，绿满荷钱小。深院垂杨烟缭绕，落红荒榭啼鹃老。

烛影摇红·秋思
摇落江天，一庭淡日闲清昼。素衣时怯晓风侵，睡起笼金兽。病后东阳消瘦。凭高几度空回首。篱边疏菊，天际孤鸿，年光依旧。
不解双蛾，偏将恼恨深深覆。莲房泣露粉香愁，池水风吹皱。昨夜雨轻寒骤，海棠满砌胭脂透。暮蝉疏柳，黄叶堆阶，断肠时候。

浪淘沙慢·冬至夜作
正凄凄，黯然独坐，一灯明灭。情绪此时难说，柳眉空锁双叶。奈诗句、慵题逢令节。怕描出、寸肠千结。念往事、星双容易换，空庭又飘雪。
悲咽。耿耿雁鸣天阔。不道悄悄画堂深处，有个人愁绝。抱影自寻思，清夜魂怯。昏烟凝淡，白小窗独语，一钩残月。
兰麝消鸳衾空叠。香闺静，更筹将歇。凄风凛、嫩寒侵透袷。想何处、可使遣愁，除入梦，遽遽幻成个蝴蝶。

张雪仪  
三字令·惜春
莺语唤，晓妆残，捲帘看。山芍药，一枝丹。惜春蘩，能几日，又阑珊。
添远恨，翠眉攒，泪珠弹。斜暗想，倚回阑。不如他，双燕子，两相安。

张学典
浣溪沙·秋闺闻雁
庭院萧疏落叶稠，数声寒雁起汀洲。惊回蝶梦故园游。
翠柳凋残宁似惜，黄花憔悴不禁秋。仰看双影漫凝眸。

苏幕遮·咏秋海棠和外
嫩舒红，轻剪翠。拂拭新妆，一种天然媚。浅晕胭脂凝宿醉。力怯凭阑，香梦初惊起。
映残霞，笼晓雾。娇态含情，欲语还羞吐。自是月中丹桂侣。一夜金风，吹向瑶阶聚。

蝶恋花·六妹放纸蝶戏作
绛袖玉纤牵一线，新制云衣，冉冉凌空展。赵后香魂疑更返，东君谪作探花伴。
斜逐游蜂过柳院，倦绣佳人，误扑轻罗扇。一自飘扬春不管，多情空把东风怨。
2·力弱巧将纤缕系，粉翅翩翩，恐逐东风去。未解寻香花下度，玉人芳信犹耽误。
轻薄却同飞絮舞，乍见疑真，扑向枝头堕。可是蒙庄幽梦破，魂消不识春归路。

菩萨蛮·见姚阶
远烟笼翠舒新柳，春光暗向楼中逗。莫把绣帘开，东风引恨来。
遥山云一带，人在云山外。芳草似离情，逢春处处生。

张学象
减字木兰花·病中
病慵思睡，可怜一日长如岁。转转无聊，蹙损蛾眉瘦损腰。
三生缘浅，凤台不遇吹箫伴。写恨盈篇，几度追思李易安。

满江红·秋夜自伤
蕉影横窗，又点染、一番秋色。谁信道、岁华如旧，画楼今夕。天末飞鸿难诉与，帘前明月曾相识。想当初，已误总难追，今无及。
千种事，休重忆。千种恨，书盈帙。叹三生缘薄，泪珠空滴。偏是王郎逢谢氏，不教仙女随张硕。想徒然，满腹尽文章，成虚掷。

蝶恋花·哭严氏甥女
断送韶华风雨横，桂茁兰芽，顿使轻轻殒。幄里馀香花下影，燕归犹自呢喃问。
荀倩神伤潘岳咏，凤去台空，留得人琴恨。艳魄芳魂知远近，化为蝴蝶枝头亚。

张学圣
清平乐·宫词
昭阳春暖，风送歌声远。舞罢霓裳归院晚，凝醉海棠红软。
窗前鹦鹉娇呼，锦帷春梦如酥。女伴相邀斗草，云鬟起倩人梳。

张学贤
菩萨蛮·月夜回文
夜寒垂幕消兰麝，麝兰消幕垂寒夜。鞋凤冷莓苔，苔莓冷凤鞋。
月华铺砌雪，雪砌铺华月。看得几时圆，圆时几得看。

黄媛介
菩萨蛮·秋思
芙蓉花发藏香露，白云惨淡关山路。愁思惹秋衣，满庭黄叶飞。
绣阁帘初捲，梦与离人远。秋雨又如烟，魂销似去年。

长相思·春暮
风满楼，雨满楼。风雨年年无了休，馀香冷似秋。
卖花声，卖花舟。万紫千红总是愁，春流难断头。
2·春日饮闲靓
画满栏，叶满栏。人醉言归情未阑，都来相见难。
道如兰，气如兰。随在云山日一竿，离心江上看。

临江仙·秋日
庭竹萧萧常对影，捲帘幽草初分。罗衣香褪懒重熏。有愁憎语燕，无事数归云。
秋雨欲来风未起，芭蕉深掩重门。海棠无语伴销魂。碧山生远梦，新水涨平村。

金菊对芙蓉·答宗姊月辉见怀之作
五易星霜，两迁村塾，思君几许魂消。看燕来雁去，梦断音遥。兵戈路绝空相念，惟虚却、月夕花朝。还家一载，城隅轻隔，似阻江潮。
感伊投我琼瑶。羡珠光溜彩，玉韵含韶。恨未能携手，愁寄纤毫。君家梅竹犹堪赏，待相逢、斗酒重浇。春光未老，花香正美，离思空劳。

杨琇
薄命女
深院寂，晓帐寒生眠不得，眼底行云隔。
坐久绿鬟狼藉，小婢再三催逼。半尺荧荧妆镜碧，不知无气力。

谒金门·晚眺
看落日，楼外远山横碧。多少心情言不得，倚栏空太息。
带眼频移宝玦，一任落红无色。弹尽泪珠衣又湿，晚风吹更急。

南乡子·玉楼春
无语泪凝眸，临别空斟酒满瓯。门外玉骢嘶渐紧，难留。一带青山夕照收。
独自下帘钩，对月看花总是愁。去路关河应隔断，休休。梦不为云到小楼。

虞美人·秋闺
几年春事都抛却，心绪真无着。新秋一叶坠梧桐，怕记落花，寒食是东风。
望他征雁传音信，渐渐黄昏近。啼痕休怪月明知，强对隔帘，鹦鹉话相思。

江城梅花引
迢迢千里隔江滨，不销魂，也销魂。试话从前，事事属行云。竹影生寒花影碎，窗外月，太分明，照啼痕。
啼痕，啼痕，落清樽。漏未分，酒来醺。惜也惜也，惜薄命、空与温存。长夜孤眠，懒把麝香熏。得待梦回衾渐冷，肠断也，听栖乌、叫远村。

木兰花慢·春暮
怪莺声无赖，惊残睡、梦空痴。对向壁馀灯，印炉剩火，欲起还迟。多时看疏帘外，东风紧吹乱月丝丝。瘦玉愁窥鸾镜，慵妆羞说蛾眉。
寻思泪洒花枝空，揾损旧胭脂。有小字红笺，深情绿绮，密约佳期。谁知银河水断，望长桥、乌鹊影参差。不是休文多病，送春谁赋新词。

江城子
绣帏睡起倚香篝，镜光浮，翠云流。向午恹恹，犹自怯梳头。廿四番风吹欲尽，花纵好，为谁留。
背人独上最高楼，捲帘钩，黯凝眸。信道垂杨，难系是孤舟。渺渺关山烟水外，芳草路，织成愁。

清平乐·送别
泪痕如线，转自羞人见。万福郎前声一唤，那不柔肠寸断。
征帆恰遇长风，霎时分手西东。恨不将身化石，填他江上青峰。

长相思·寄外
见时羞，别时愁。百转千回不自由，教人争罢休。
懒梳头，怕凝眸。明月光中上小楼，思君枫叶秋。

纪映淮
南歌子·秋思
翠菊娇秋色，金蓉衬晚霞。倦来无力倚红纱，恨杀孤鸿一点叫天涯。

桃源忆故人·暮春
楼前花逐东风舞，惟有杨花堪妒。一味入帘穿户，不管愁人顾。
枝头杜宇声偏苦，叫得斜阳欲暮。门外残红无数，零落横塘路。

醉桃源·早春
疏帘不捲早春寒，残梅倚石栏。碧天无际路漫漫，孤云独去闲。
丝添鬓，意阑珊。频将双泪弹。中庭明月又团团。愁人不要看。

鹧鸪天·有感
落尽红香绿满枝，韶光如驶去难追。春归过去鹃啼血，小阁帘垂乳燕窥。
情脉脉，意孜孜，无言常自费寻思。连天草色和烟碧，何事东风着意吹。

小重山·端午
闲窗独坐病馀身，惊闻画鼓闹，在河津。始知节届佩符辰。彩丝系，输与少年人。
一岁一番新，年光催短鬓。暗伤神。感时怀古欲沾巾。湘江渺，何处吊灵均。

传言玉女	·咏残梅
疏梅枝上，昨夜又经春雪。依依窗外，恰对人寥寂。冷淡孤芳，一种幽情殊绝。休吹长笛，好留馀馝。
瘦影横斜，正冰蟾好时节。乱点苍苔，无奈东风劣。梦断高楼，有恨无言可说。早听帘际，莺调新舌。

叶小纨
浣溪沙·新月
纤影黄昏到小楼，弱云扶住柳梢头。捲帘依约见银钩。
妆镜慵开才出匣，蛾眉学画半含愁。清光先自映波流。

临江仙·经东园故居
旧日园林残梦里，空庭闲步徘徊。雨干新绿遍苍苔。落花惊鸟去，飞絮滚愁来。
探得春回春已暮，枝头累累青梅。年光一瞬最堪哀。浮云随逝水，残照上荒台。

丁白
生查子·咏蝶
应是共春期，两两归芳苑。叶底复花间，粉翅轻盈展。
幽梦暗萦牵，为惜残红乱。黄鸟苦无情，唤起双惊散。

醉花间·秋日
眉敛翠，容憔悴，有恨无人会。俯首细思量，几度心如碎。
玉露损芙蕖，秋风坠兰蕙，感此益伤怀，滴尽双红泪。

传言玉女·闲吟
岁序匆匆，又是清明时候。野棠花落，小院闲清昼。芹泥润浦，燕子归来未久。暖烟微雨，似无还有。
抚景伤情，怕近云窗月牖。恨心难诉，郁怀如病酒。倦思无聊，新句绿笺吟就。东风悄立，暗成消魂。

张蘩
清平乐·忆妹
重门深处，听尽黄梅雨。千遍怀人慵不语，魂断临岐别路。
一天离恨分开，同携一半归来。日暮孤舟江上，夜深灯火楼台。

江城子·久雨忆涤庵妹
湘帘不捲雨濛濛，镜台封，晓妆慵。春山休染，一任淡眉峰。脉脉离情曾未惯，百里外，有人同。
盈盈一水隔难通，思无穷，忆相逢。记得临岐，携手话匆匆。欲倩春潮和泪点，流取去，到吴淞。

沁园春·烟
竹影摇窗，瓶花落案，昼景依然。奈春困难支，宿酲未解；凤团初熟，兽碳犹燃。漫检湘囊，笑拈银管，金屑毵毵素指传。湘帘外，袅云烟一缕，缭绕花前。
阑干徙倚俄延，渐粉腕娇凭小婢肩。任宝鸭香消，孏添兰麝；云鬟斜堕，慵整珠钿。半晌懵腾，片时掩冉，一枕邯郸别有天。还堪恋，怕柔肠乍冷，愿与流连。

张鸿庑
眼儿媚·婶允宜绘箑相谢
胸中端的有烟霞，岩壑意无涯。西湖塘畔，山阴道上，树里人家。
如花人爱笔生花，墨瀋散奇葩。夫人姓管，夫人姓卫，总未堪夸。（墨瀋：墨汁）

一剪梅·白海棠
玉影盈阶映月痕，一片溪云，几点梨云。隔帘风送细香温，猜是湘君，又疑文君。
却比春花迥不群，蜂也难惊，蝶也难惊。铅华洗净倍芳芬，开也销魂，落也销魂。

柳梢青·元旦兼寄夫子
绿蚁椒觞，声声爆竹，惊起东皇。瑞霭寒轻，风和香软，共试新妆。
画帘日影初长，鸟啼处、梅花弄香。芳草王孙，垂杨行客，费尽思量。

沈宪英
点绛唇·早春
帘幕轻寒，断肠渐入东风片。游丝千线，难挽离愁半。
小立回廊，划损雕栏面。春谁见，梅花开遍，烟锁深深院。

虞美人·留别兰馀妹
白云掩映青山老，鬓入霜华早。今宵且醉画屏前，明日还移小艇绿杨烟。
黄昏细雨重门锁，挑尽孤灯火。断肠无处问天公，梦逐陌头芳草付残红。

满庭芳·中秋坐月和素嘉甥女
萤火流光，蛩吟向夕，冰轮碾破瑶天。香飘云外，桂子静娟娟。对月几人无恙，多半隔，远树苍烟。难逢是，一庭联袂。把盏看重圆。
无限，凄凉况，含毫欲写，累纸盈笺。任金风拂面，玉露侵肩。还惜良宵景促，无绳系、皓魄长悬。应飞去，光寒宫里，清影共愁眠。

水龙吟·胥江竞渡
熏风池馆新篁，片红飞尽惊梅雨。纨扇初裁，罗衣乍试，又逢重午。万户千门，游人争出，俱悬艾虎。看碧蒲萦恨，朱榴沾醉，似续离骚旧谱。
惆怅韶华易换，最关心、画船箫鼓。当年沉水，今朝寒食，依然荆楚。抉目城边，捧心台畔，恨垂千古。霎时间惟见，清江一曲，绿蓑渔夫。

张淑
归字谣/十六字令·春
春，舞蝶歌莺淑景新。花飞减，肠断倚楼人。

古调笑·春晚
春晚，春晚，人与燕莺同懒。小庭昨夜风过，红紫还怜谢多。多谢多谢，剩有荼蘼迟嫁。

临江仙·春日吴别驾乔夫人招游西湖即席赋赠
烟景东皇花柳簇，画船况泛西湖。湖心亭上即仙都，六桥山翠积，环绕镜中图。
冠帔主人诗击钵，列钗竞倒琼壶。胜游四美足欢娱，晚钟何处起，明月又金铺。

满江红·题荫嘉弟乐圃吟钞
阿大中郎，曾问字、琉璃砚北。埋玉树、招魂无计，阑干长拍。后起一时推作手，先灵九地应加额。看编珠，乐圃好吟钞，如椽笔。
孤露苦，休于邑。腾达快，休疑惑。纵才人命薄，也如巾帼。佳句雕龙终寿世，浮名梦蚁空争国。只愁予，进士浪相夸，难为役。

酷相思·忆慧贞珠二女
苦雨凄风秋欲暮。正触起、离愁绪。少音信飞鸿天际度。长女也、迢迢路。次女也、迢迢路。
料得停针抛绣谱。望亲舍、新诗赋。问何日归来同首聚。长女也、喁喁诉。此女也、喁喁诉。

龙辅
相见欢
小鬟衫着轻罗，发如螺，睡起钗偏髻倒唤娘梳。
心上事，春前景，闷中过。打叠闲情别绪教鹦哥。
2·雏鹂啄下红樱，曲栏晴，笑取泥金小扇扑蜻蜓。
牵得住，推不去，是春情。多少柔肠嘱咐护花铃。

南歌子
绿沁琉璃带，红摇玳瑁钗。下阶无语立苍苔。昨夜银塘雨洗露桃开。
回脸遮星靥，偎人泥粉腮。真珠帘捲有谁来。两两旧巢宫燕掠泥回。

阮郎归·署斋晚眺
幽禽避雨噪虚檐，风掀半捲帘。落花如梦草微酣，远山柔绿黏。
棋懒赌，韵慵拈。博山金灺添。小鬟偷粉启香奁，学人眉晕尖。
2·东风吹送隔溪箫，柳丝红板桥。淡云推月上花稍，桥门树影摇。
凭碧槛，待春潮。圆沙小浪高。船头漾水弄长篙，心惊猧犬嗥。

人月圆
凭栏却讶春归早，辜负养花天。青黏天外，绿啼雨后，红褪风前。
墙围蕉叶，径抽粉箨，窗簸榆钱。懒寻双陆，冷抛蹴鞠，闲挂秋千。

钟青
如梦令·五月十五夜
皓月柳梢堪恋，风散榴花片片。总是一情痴，可惜流光如电。倚遍倚遍，花影遮人半面。

西溪子·梨花
淡荡相宜月下，媚态光宜朝夜。曲栏边，人不见，愁无限。错嫁东风难恋，零落晓枝头，一春休。

浪淘沙·寄眉令妹
寂寞久临风，敛步从容。春来懒玩小墙东。怕他撩乱花飞处，芳草茸茸。
忆别恨匆匆，失语无穷。何如那日莫相逢。可惜一番光景好，心与谁同。

惜分钗·海棠
情难判，春时半。东风爱拂初醒面。晓烟笼，碧霞容。态若轻云，醉舞腾空，溶溶。
何人伴，肠应断。疑嗔疑笑胭脂浅。思无穷，恨谁同。月色扶来，梦入闺中，重重。

童观观
夜合花
花锁风低，柳梳月晓，银钩稳控晶帘。眉峰未画，侍儿初整香奁。妆掠罢，性多嫌，对菱花，几度偷瞻。罗衣欲换，熏笼频启，兰麝仍添。
杏梁双燕呢喃，生妒双飞双舞，把泥频衔。擎妆独坐，小窗针线慵拈。愁漠漠，闷恹恹。取金刀，细劈黄柑。心酸似妾，不胜齿软，更点吴盐。

徐淑
摘得新·忆花
有所思，庭前红白姿。连宵风共雨，葬西施。生怜粉蝶寻香宿，绕空枝。

太常引·七夕早起偶与女媛围棋
朝来倦绣且围棋。姑妇固相宜，母女亦何奇。但爪葛、休生诳欺。
庐胡一笑，楸枰白黑，转眼总忘机。空自论高低，还与汝、商量晒衣。

绮罗香·早春寄怀
巾帼娴诗，裙钗解赋，屈指而今能几。幸合朋簪，可惜判襟容易。柳腰懒、人定都同；蕉心捲、我宁偏异。倚东风、针线慵拈。摊书还觉甚无味。
男儿如忆旧雨，一任挥鞭鼓棹，飘然行矣。各锁深闺，只有梦牵魂系。愿帘前，燕语休听，惟灯下、鱼书频寄。待春深、游约西湖，翠眉相对喜。

苏清月
长相思·秋兴
晓风生，晚烟深，几树丹枫点翠屏。钟声处处闻。
零白露，掩青云，征雁萧萧下远汀。斜阳照短亭。

苏瑞容
桃园忆故人·春恨
乱莺啼歇春将尽，燕向旧巢相并。添起一番新恨，自也浑难问。
满园桃李舒娇晕，没个那般风韵。陌上清明已近，渐觉无真信。

王瑞淑
浣溪沙·春闺
淡绿轻红掩画楼，珠帘尽日下金钩。玉人鸾镜倦梳头。
春老梦寻芳草路，销魂人在木兰舟。月明何处弄箜篌。

解语花·赠沈释堂侍讲典试
帝心隆眷，文采千秋，珠玉光争射。典仪风雅。飘丹桂，月阙梯云先驾。班扬阮谢。看桃李巍然声价。不胜衣，金带垂腰，楚楚惟盈把。
此际凤池清夜。有瑞烟银烛，瀛署杯斝。宫槐琼榭。龙蛇字，风雨也堪惊怕。香尘似麝。归朝去、纶音重下。东阁开，新筑沙堤，待沐昇平化。

徐媛

竹影摇红·望远
一上高楼，夕阳影里无穷路。冷烟衰草送秋时，曾记临岐语。归信莫教轻误，恨西风、偏成间阻。虚窗促织，别院寒砧，总添愁苦。
过尽征鸿，踟躇没计传衷素。织将锦字又模糊，颠倒难重数。小月花梢微露。镜台前、暗窥眉妩。玉箫声断，金鸭香寒，梦回谁诉。

杨柳枝·竹枝
烟啼雾扫玉珊珊，寂寞苍梧云影寒。清泪未随香骨尽，至今馀恨着琅玕。
2·红袖随风紫陌东，门前斜插碧芙蓉。妾从江上投鱼信，郎在潇湘暮雨中。

渔家傲·题延陵别业
板扉小隐清溪曲，夜月罗浮花覆屋。木笼戛戛摇生谷，庄田熟，桔皋悬向茅檐宿。
青山一片芙蓉簇，林皋逸韵敲横竹。远浦轻帆低几幅，浓睡足，笑看小妇双鬟绿。

霜天晓角
1·练波飞渺。月挂弓弯皎。云湿晴皋林杪，土花碎、幽岩老。
蛟龙，时震啸。江白渔歌杳。楼锁冷烟迷眺，剥绣斑、平沙晓。
2·双峰耸碧。寒玉雕秋壁。天半凝螺千尺，横无限、青青色。
涛声，惊岸拍。似撼湘灵宅。天际镜沉鸾去，空留得、春山迹。

　失调名·九月豫章道中
帆轻一扇，晓色碧涟秋岸。林破寒烟，星河淡落，青山如染。露浥芙蓉茜。翠涩枯棠瓣。傍疏柳西风几点。关铎沉，鸡塞远。 
行行尚缓。家在绿云天半。念归舟游子，一片乡心撩乱。菊黄金绽满，首插茱萸遍。兀坐逗遛江畔,对旅雁沙汀，盼杀白苹秋苑。

许心榛
菩萨蛮·舟中感旧
数声渔笛斜阳里，离愁亦傍寒风起。烟树几人家，冬残犹放花。
昔时欢笑处，各自东西去。恰见断鸿飞，霜帆独棹归。

浪淘沙·层楼观雪
六出绕庭中，野外云彤。斜斜整整舞长空。笑指青山头白了，似雨非风。
归鹤失行踪，缟袂相逢。梁园授简夺天工。谁共梅花萧索也，人在楼东。

钗头凤·题渔郎再访桃源
峰峰乱，村村断。一湾流水桃花岸。花迷灼，云生壑，黄童白叟，别来忘却，昨昨昨。
渔舟旧，渔郎瘦。叮咛仍向人间漏。山川错，仙凡各，缘溪再访，烟横云薄，莫莫莫。

许心碧
浣溪沙·送秦姊
送别江头江水清，归帆漠漠带愁征。鶺鸰原上晓霜明
木落千山乡梦绕，香横半舫晓妆盈，摇摇心事各悬旌。

许心檀
忆秦娥·燕来
帘栊卷，穿来穿去双双燕，双双燕，乌衣新剪，天涯游倦。
衔花杏苑胭脂片，翩跹掠雨深深见。深深见，雕梁春永，呢喃自遣。

眼儿媚·庭荷
太华峰头玉井莲，移种曲栏前。绿衣笑拥，红妆新艳，面面堪怜。
珠宝蜂须照水鲜，宛宛洛波仙。含情勿怨，晓风披露，夜月笼烟。

许心澧
玉蝴蝶·咏梅
忽忆罗浮惊梦，半帘花雾，香入虚无。一任朱楼，斜掩黄鸟频呼。月阴转，深藏丰韵，霜痕淡、越显肌肤。对他愁，轻妆受冻，疏影难扶。
清癯东君传信，百花根动，草短平芜。管领芳菲，水边先把一枝图。笛声横、落英自扫，陇书断、新酿谁沽。为调羹，冲寒先发，春满皇都。

颜绣琴
谒金门
愁脉脉，幽恨满怀谁识。芳信经春还又隔，晚风花阵急。
紫燕双双飞入，帘外一天云碧。可奈妆台人寂寂，翻书和泪迹。

长相思·忆叶昭齐表妹
思漫漫，恨漫漫，春色芳菲取次看，闲庭花影寒。
绕阑干，倚阑干，梦见虽多相见难，红香泣夜残。

第二卷


  小檀栾室闺秀词钞（卷二）    (一斛浊酒录入)
蒲映渌
竹枝词
1·荷叶田田水满矶，荡舟惊湿女儿衣。阿侬今夜浑忘却，唤取西风送月归。
2·半溪柳色碧于烟，叶叶低枝绾钓船。歧路忽忘羞借问，且随蝴蝶过花前。
3·白绫半臂杏红衫，半里归来汗一担。输却鸳鸯无别事，醒同游戏梦同甘。

唐多令·云孙聘姬珊珊照属题
金钿翠云翘，罗裳束绛绡。绾乌鸦，斜舞蛮腰。欲抚素琴新记拍，空怅望，旧题桥。
双颊晕红潮，黛眉纤月描。掩凌波，湘水轻摇。更有一番风韵处，凝媚眼，也魂销。

阳关引·江村夕望
四望寒烟结，黯淡秋容越。孤舟短棹，人来往，心凄切。念故乡生处，却是云山接。奈多愁，又隔云山，第几折。
水漾明霞影，乌啼彻，最关情事，天边雁，楼头月。只斜阳树树，与当年无别。试临风回首，空见江流咽。

解语花·题宝灯侍儿扫镜图
天然艳冶，生小娟娟，也解怜春意。画栏斜倚。双蛾皱，可是郑康成婢。偏鬆了髻。堪爱处几般佳丽。拂牙笺，故送秋波，无限愁如缕。
金鸭慢调香细。又烹茶洗砚，种种佳美。低鬟偷喜。销魂也，还抱琵琶花底。轻弹玉指。端的是、绿衣仙史。试看取，一点檀心，岂是凡桃李。

满江红·题坐月浣花图
彼美人兮，婉相对，珊珊欲下。恰满院，月华如洗，花枝低亚。盼到圆时仍未满，看当开半还愁谢。与花神、月姊细商量，归来罢。
怜嫩蕊，银瓶泻。爱清影，晶帘挂。奈晚妆犹怯，镜台初架。二十余年芳草恨，两三更后长吁夜。几时将，络秀旧心情，呼儿话。

赵承光
竹枝词·虎丘四时词
春来事事渐繁华，殿阁云深万树花。鹤涧香生罗绮簇，引人不独只烟霞。
熏风池馆绿阴中，隔断尘嚣逸兴浓。茉莉珠兰香径曲，涤烦时送一声钟。
桂子纷纷午夜幽，可中亭上月当头。枫欹涧道如微醉，点缀秋光映碧流。
短簿祠前雪渐铺，林峦粉饰画难图。梅枝相映山塘月，一抹寒烟失太湖。
竹枝词
1·新秋赠邻姬
卿情似水妾情痴，一片秋光潋滟时。新月照人心自怨，藕枝不尽断肠丝。
2·红栏曲曲水平桥，香尽莲衣柳又凋。梦绕银河愁认镜，梧桐夜雨美人蕉。

如梦令·晓泊
江渚寒生霜厚，沁彻衾儿风透。月上片帆收，愁听钟声远岫。眉皱眉皱，人似岭梅清瘦。

桃源忆故人·秋闺
採薪又值愁相间，添得秋声无限。忙检水田衣典，好买参苓散。
临池学步将怀遣，任日慵拈针线。冷落芙蓉一片，镜里容颜换。

惜分飞·时寓苏台别业
帘卷高楼明月皎，尘满瑶琴调少。开尽忘忧草，杜花香冷平江道。
霜绽黄花秋渐老，砌畔蛩声增恼。莫恨西风早，凭栏目断家园渺。

醉花阴·初夏小酌芍药花前次日宿酲未醒婢报金尽触绪悲欢感赋
共赏名花开笑口，此景生消受。时序恰朱明，嫩绿柔红，疏雨黄梅候。
良辰莫放眉头皱，且尽樽中酒。乐志耐长贫，不贪气味，夜识金银瘦。

一剪梅·秋感
烟捲西风雁落沙。水满蒹葭，烛影窗纱。莼羹鲈脍思无涯。泛即轻槎，坐即轻车。
银汉星疏月正斜。笛韵谁家，砧韵邻家。晓临妆镜惜年华。笔未生花，鬓已生花。

凤栖梧·佳人抚镜
巧样新妆无意绪。斜倚菱花，半面微偷露。南国香消倩是汝，那教一霎颦眉妩。
鬓亸金钿娇欲舞。宛似黄鹂，巧啄樱桃树。含笑问他佯不语，凝眸却顾心相许。

江城子·偕闺友泛舟
花香日暖透妆楼。晓烟收，巧梳头。赢得偷闲，联袂荡兰舟。最爱湖山新翠霭，吟好句，漫凝眸。
2·莺声呖呖柳丝柔。泛金瓯，兴偏幽。为借韶华，瞬息去难留。还向花前寻韵事，弹一曲，古梁州。

传言玉女·仲秋怀妹
淅沥商飙，点点芦花飞雪。玉箫何处，又听砧声彻。独倚南楼，迢遞雁行离别。满目青山，一轮明月。
露冷中庭，络纬墙阴凄切。无那衔杯，衷曲凭谁说。好景良辰，但总是肠如结。聊寄冰纨，漫歌新阕。

爪茉莉·喻灯花
惨淡黄昏，看孤灯结蕊。顿显得、闷怀无绪。星明月暗，有何事、频频细语，只昨宵、如穗如珠，今宵、又复如许。
沉吟往事，剔银缸、搜新句。浑忘了、更长凄楚。而今值恁，层层累累凝聚。喻灯花、鹊噪鸦鸣无据，后夜再休重做。

烛影摇红·怀侄女许
秋碧遥天，藕花零乱池清浅，茶铛烟袅曲栏深，闲把湘帘捲。试看海棠开遍。破长空、数行征雁。不禁离思，林下高风，甚时重见。
常读瑶篇，恍然如对春风面。吴江枫冷正良辰，银汉光浮练。玉镜悬金尊满，谁共醉、疏桐（庭）院。几回怅望，尺素难通，梦劳神远。

金菊对芙蓉·咏月
皓魄初升，澄晖已降，碧潭龙吐晶毬。想曾逃秦殿，遍照庾楼。应似此天清晕减，映银涛、万顷光流。夜凉人静，凭高听、长笛韵悠悠。
虽云瑶岛难求。对千峰若雪，仿佛瀛洲。且衔杯独酌，漫赋悲秋。架有缥湘常课子，又何须、搔首蹰踌。年华暗换，何如团玉，今古长留。

沈树荣
点绛唇·怀吴夫人庞小
隔个墙头，几番同听墙头雨。别来无绪，蛱蝶能来去。
一院藤花，底是临池处。还记取，绿窗朱户，袅袅茶烟缕。

临江仙·病起
草草妆台梳裹了，捲帘犹怯凭楼。年光荏苒又深秋，一番风似剪，两度月如钩。
病里高堂频嘱道，而今莫更多愁。当时检点也应休，重新来眼底，依旧上眉头。

满庭芳·中秋夜同诸衿坐月
宿雨全收，晚凉乍爽，喜微云点缀长天。广寒宫敞，素面露婵娟。影浸闲庭如水，看浮动、竹雾梧烟。相依处，团圞共话，人月恰双圆。
记阑干十二，桂花丛下，分劈红笺。许诗成次韵，学步随肩。一向秋光隔断，清辉好两地空悬。今夜永，参横斗转，幽赏不成眠。

水龙吟·初夏避兵栖凤馆有感追和外祖母依旧原韵
谁知到处徘徊，谢庭风景都非旧。画堂尘掩，蓬生三径，门垂疏柳。白昼初长，清风自至，流年空又。看多情燕子，飞来还去，真个不堪回首。
昔日娇随阿母，学拈针，临窗挑绣。斜阳楼外，熨残铜斗，线纹舒皱。蚕欲三眠，莺还百啭，落花时候。问重来应否，消魂试听，江城笳奏。

如梦令·秋日
小院西风初透，一霎凉生双袖。几日怕关情，犹道芳菲时候。是否是否，添得镜中消瘦。

许定需
如梦令·壬午秋留别兄竹隐
携手阶前吟月，同调琴声清绝。上下古今编，夜半灯残茶熱。凄切凄切，风景依然人别。

鹧鸪天·雪晓
罗幙重重寒气侵，晓光先透紫丝衾。半空飞下梅龙瓣，一夜平添玉树林。
烧兽碳，酒频斟。安排新调入瑶琴。行人莫起江南恨，驴背奚囊兴不禁。

望江南
山塘好，秋到更魂消。花市天香来簇马，酒帘斜照引吹箫。月挂望山桥。

钱和
一剪梅·半开红梅
岭上江头春信通。已破和风，尚怯尖风。冰心半吐晓烟笼。睡眼初红，笑脸新红。
猜杏疑桃总不同。高士眠慵，美女妆慵。更无人处倚帘栊。香浅深中，艳淡浓中。

沁园春·送三女之东平
黄婆墩畔，满引离觞，送汝登程。想倦停薛绣，膝前长绕；贪看谢句 掌上恒擎。乍喜乘龙，还愁泛鹢，为拜姑嫜千里征。分携处，且休垂红泪，记取叮咛。
汝虽弱质娉婷。但妇职须勤载礼经。好相伊快婿，高堂进酒；率兹健婢，中馈调羹。安稳舟车，调和琴瑟，频寄鱼书达远情。三年后，倘官程有便，望汝归宁。

王芬
菩萨蛮
花娇柳亸春无算，流莺呼得心头乱。待到子规啼，还怜春去时。
春今何处去，留下愁如许。无计可安排，春归病也该。

卜算子·七夕
偶向庭前立，又报双星节。只容今夜一相逢，莫话长离别。
银汉鹊桥低，金井瓜盘设。素娥今夕定多愁，掩却天边月。

王仙媛
忆王孙·芙蓉
轻红淡粉别鲜妍，开遍盈盈秋暮天。娇逞风流似镜前。惜朱颜，孤另寒江最可怜。

生查子·秋闺
花香爱捲帘，月淡多清暇。独自倚红楼，片片霞光射。
暮雀乱深林，昏霭愁长夜。霜冷玉琴收，小胆空帏怕。

姚凤翙
忆王孙·秋夜
熏笼夜静篆烟微，残月侵帘梦破时。一阵秋风冷透帏。泪沾衣，卜尽金钱人未归。

桃源忆故人·春闺
乍晴乍雨清明候，初试罗衣寒透。满目繁华铺绣，恨杀东风骤。
春光岁岁犹依旧，不管愁人消瘦。百舌唤残芳昼，羞掷相思豆。

风中柳·和外韵
时序关心，闻说春来偏恼。恨萋萋侵阶芳草。痴情无那，把飞鸿私告。系红笺报君知道。
羞对菱花，瘦影堪怜堪笑。不成眠相思梦杳。临歧曾订，聚首庭梅早。百花残、又看春老。

菩萨蛮·对月
清光暗入红罗帐，无端照着愁模样。消瘦若为怜，嫦娥伴独眠。
遣愁愁转甚，求梦难成寝。风透薄衾凉，秋来觉夜长。

卜算子·雨窗
晓梦怯春寒，病骨腰围褪。细雨廉纤不肯休，点点添孤闷。
目断岭云遥，不见鳞鸿信。连朝何处滞征帆，搅乱人方寸。

酷相思·闺情
清夜寒蛩吟草树。秋雨缠绵彻曙。恨惊回好梦无寻处。偏迷却、郎来路。不迷却、愁来路。
欲寄相思千万缕。好倩宾鸿◇住。把泪磨残墨题新句。书去也、神随去，神去也、愁难去。

满江红·春日偕诸姊妹雅集西园并饯五妹张夫人北上
杏雨桃风，好园林，春光如画。把当年，兰亭曲水，新翻佳话。女伴喜传青鸟字，夫人肯降红鸾驾。道今朝，美景与良辰，千金价。
牡丹砌，荼蘼架。紫燕语，黄鹂骂。又何须丝竹，舞台歌榭。闺秀尽同张氏妹，论诗更有多才谢。恨香车，指日上皇都，分离乍。

满庭芳·送五妹张夫人偕任长安
宝幰兰桡，江梅驿柳，与郎携手朝天。鱼绅象笏，似一对神仙。多少青山绿水，都收入，画卷诗笺。更喜双双窈窕，含笑侍妆钿。
愧蓬门陋质，蒹葭倚玉，相爱相怜。有酒樽茶灶，月下花前。蓦地生生离别，思量煞、聚首何年。但愿取、鸾章凤诏，莱彩舞翩翩。

齐天乐·送侄妇吴夫人偕任宣城
榴花如火熏江暖，萧鼓一帆初发。鹂啭花梢，莺啼柳外，装点敬亭风月。郎君才藻。乃谢眺前身，郡楼重谒。道韫留题，山川倍觉今生色。
还识此行不久，借绛纱经史，同朝天阙。彩戏娇儿，香添侍女，都是欢娱时节笑。笑余蹇拙。只岁岁携觞，送人离别。翘首秋鸿，寄新诗冰雪。

王凤娴
长相思·寄孟端夫子
桃花飘，杏花飘。争奈王孙去路遥，谁将眉黛描。
莺语娇，燕语娇。昼永闲庭锁寂寥，此时魂暗消。

忆秦娥·月夜忆亡女引庆
牵裙别，欲行还止心摧折。心摧折，罗衫袖渍，衷肠泪血。
倚门目断鱼书绝，惊闻已逐波流月。波流月，空悲老我，双鬟垂雪。
2·长歌咽，芳魂不返徒悲切。徒悲切，寒烟苍树，为将愁结。
乌栖哑哑人声绝，伤心一片中天月。中天月，可怜犹照，旧妆空阙。

临江仙·秋兴
珠帘不捲，银蟾透夜凉。独自凭栏，瑶琴欲整指生寒。鹤归松露冷，人静井梧残。
天际一声，新度雁翱翔。似觅回滩，浮生几见几悲欢。三秋今已半，枫叶醉林丹。

念奴娇·寄长女引元
花娇柳媚，问东君正是，芳菲时节。帐暖流苏鸡报晓，睡起悄寒犹怯。乌鸟情牵，青鸾信杳，追忆当年别。临歧泪滴，衷肠哽咽难说。
望断行云柴门，倚遍凄凉，空对闲风月。屈指归期无限恨，添得愁怀叠叠。镜影非前，人情异昔，怎禁心摧折。欲诉凭谁，尽在数茎白发。

减字木兰花·纳凉
风来池畔，玉肌瘦骨忻无汗。枕簟凉生，露冷荷香夜色清。
月临残卷，三更漏尽浑忘倦。寂静闲庭，柳外流萤坠乱星。

春光好·立春
香径软，万山明。试罗衣，碧草萌芽遍远汀，殢游情。
好鸟调歌弄舌，鸣鸠唤雨呼晴。十二珠楼帘尽捲，按新声。

浣溪沙·再同乔夫人郊行
新篁曲径野花香，闪闪随风蝶翅忙。柳绵飞堕点罗裳。
人在景中怜日永，燕翻波面舞春长。野桥古渡半斜阳。

袁寒篁
虞美人·春感
轻寒渐退东风暖，漫把湘帘捲。眼前萱草不忘忧，偏是一丝杨柳一丝愁。
年年对景增凄切，恨共丁香结。不如掩了碧窗纱，一任淡烟微雨送韶华。

踏莎行·题唐赤字太史邓尉观梅诗后
十里寒香，千秋艳玉。鱼鳞蝶翅重重簇。五湖人去馆娃荒，问谁消得看花福。
佳客金华，仙才玉局。风流不数林君复。彩毫一夜遍春山，吴侬唱作江南曲。

木兰花慢
怅人生如寄，禁几度，暮秋天。看黄菊丹枫，白蘋红蓼，斗媚争妍。江郎祗馀恨赋，对荒原、拱木惨无言。判取愁埋死后，那堪恨积生前。
冰轮常缺亦常圆。千古总依然。叹古往今来，勋名竹帛，断梦飞烟。临风。那堪惋吊，只湖山、面目似当年。空外宾鸿作字，分明写出愁篇。

画屏秋色/秋思耗·悼自海棠
绿纱窗侧。有一枝、玉润珠圆标格。素质娟娟，冰姿袅袅，天然国色。拟折供银瓶、又嘱咐双鬟休摘。露湿粉、光欲滴。好从他雅淡。随地清妍，伴我临书刺绣，两情脈脈。
堪惜。西风狼藉。向苔阶、藓砌堆积。试问花魂，断肠遗恨，何时消得。寂寂对空庭蟾光，逗处偏馀白，梦去雪衣还识。休道易飘零，如伊皎洁，离尘离垢深，人思忆。

于启璋
清平乐·新月照积雪
宿寒未去，留却馀光住。惹得姮娥嗔复妒，皓色随风遥吐。
纤纤下浸琼楼，迷迷远带银钩。江上不分夜影，惟闻芦荻飕飕。

凤凰台上忆吹箫·掬水月在手
天际云空，枝头风逗，萧然凉浸疏桐。看烟凝翠嶂，露泣寒蛩。缥缈冰轮出海，秋气静、玉宇玲珑。怡情处、闲乘舴艋，醉折芙蓉。
溶溶。光浮绿沼，爱月连素浪，水接蟾宫。把清波摊破，纤指轻笼。应念姮娥难过，莫分手、放过池东。从今后，准期三五，此地相逢。
2·弄花香满衣
残腊辞梅，嫩寒侵柳，小园风送春来。渐夭桃竞放，琼李争开。相约西邻女伴，妆罢也、倚徙莓苔。柔荑滑、弓鞋半褪，罗袜微尘。
安排。秋千架畔，试闲寻百草，笑赌双钗。更揉红撚白，插鬓堆怀。伫立湖山石上，错引得、蝶恋蜂猜。花阴冷、归更雪缕，香溢妆台。

冯娴
满江红·和外送春韵
庭院深沉，湘帘外，馀芳还有。凝望处，远山烟霭，愁霖声又。彤管漫吟消雨后，紫姑暗祷占晴昼。问仙家，经岁总如春，曾归否？
心已醉，非关酒。眉未展，非同柳。听檐前响滴，令人诗瘦。蝶伴蜂群迷不出，芳郊绮陌游难久。惜光阴，滚滚似流波，空孤负。

如梦令·重阳后三日和夫子
世事浑如棋局，一任围珠绕玉。冷眼盼韶华，又见庭垂金粟。堪掬堪掬，未许西风相触。

传言玉女·别业送闺友钱云仪
日暖阴浓，正是春光欲去。楼头西望，见远山云树。襟期自许，肯为闲愁牵误。吟诗彻曙，吹箫忘暮。
喜接芳邻，奈言归、心转慕。半塘风景，似明河玄圃。清秋月来，小艇中流偕渡。念言此际，已同飞兔。

徐映玉
点绛唇·上元后一日
独倚熏笼，旧游谁是关情处。霜清月午，香雪孤山路。
春到吴阊，却被东风误。纱窗暮，收灯院宇，拥髻潇潇雨。

采桑子·题画
仙山楼阁空中住，不作云车，便上灵槎，又跨青鸾弄彩霞。
苍苔白石岩扉静，烟水生涯，风月年华，爱伴双成扫落花。

少年游·寄云清夫人
凌波未肯住题襟，帆席正萧森。钓雪滩边，垂虹桥畔，佳境入清吟。
横云翠黛何由见，相忆最愔愔。柿叶明时，梅花开处，梦里好重寻。

吴森札
望江南·别情
人去也，晚霁送行舟。欲倩远山留落日，待登高阁怯新愁。满目是离愁。

菩萨蛮·晚沐和韵
晚风乍起新凉入，捲帘慵向妆台立。日影下西厢，小池菡萏香。
解囊轻贴地，兰沐香萦臂。莫便弃残膏，还将润玉搔。
2·愿在发而为泽
罗帏梦觉孤衾冷，绿云斜拥珊瑚枕。强起翠鬟偏，梅花点额前。
堆鸦香泽溜，双燕钗头斗。影破海棠枝，蜂窥蝶又知。

凤凰台上忆吹箫·闺情代作
风淡烟浓，困人天气，被池香暖贪眠。恼晓莺啼破，春梦阑珊。强起悄登妆阁，无限恨、都上眉尖。漫赢得，镜中人，对着意相怜。
恹恹。愁成病也，任云鬓蓬鬆，懒整花钿。把凤钗轻掷，日日虚占。无奈青鸾信杳，凭栏望、泪眼几穿。春郊外，马嘶芳草，常认归鞭。

绮罗香·愿在衣而为领
一幅鲛绡，几回忖量，拈却绣刀裁剪。稳贴双眉，记把芙蓉扣掩。缀珠翠、顾影沉吟，临镜面、瘦痕羞敛。漫寻春、蝶眷蜂怜，芳心犹恐旧香浅。
绣罢重封奁箧，怕新来宽褪，琼酥销减。倦压鸳衾，兰麝休教再染。愁春去、怨雨啼云，惜花残、香柔红软。解罗衫、闲叠熏笼，甚心情更展。

钱彻
浣溪沙·鱼攒花影
夹岸芳菲映钓丝，谁传疏影入涟漪。蝶冲返照落青池。
似合俄分群鼓鬣，欲疑还信共扬鳍。争看红雨暮春时。

鹧鸪天·咏藕花
嫩凉微雨小荷池，菡萏生香斗艳姿。两两文鸯翻荇藻，田田绿叶衬胭脂。
挥羽扇，把金卮。六郎底事却输伊。纵教折向军持内，留得缠绵未断丝。

临江仙·绿牡丹
始信扶持全赖叶，伊偏借叶为妆。双蛾斜掠鬓云长。月明难辨影，风度始知香。
漫说清平才子调，天成一种花王。依稀幺凤挂纱窗。至今新富贵，不数旧琳琅。

钱宛鸾
画堂春·落花
今宵微雨昨朝风，落尽残红。黄莺啼老绿阴中，摇漾帘栊。
拾翠人遥，洛浦为云，梦散巫峰。将开将谢怨春工，未解芳容。

浪淘沙
好梦几番惊，花又凋零。东风难记许多情，病雨伤春忙过了，一事无成。
空对晚山青，眉影分明。却教私语向银屏，燕子飞来人不见，徙倚空亭。

少年游·题画蜀葵
织云制粉，裁霞剪彩，倚醉嫁熏风。池馆胭脂，芳堤景色，半入画图中。
丹青何处非烟雨，点缀忒精工。傲杀杜鹃，不输芍药，蜀地笑芙蓉。

满庭芳
宝镜凝霜，玉蓖斗月，见时曾未梳头。画帘垂地，风自荡银钩。壁影暗描妩媚，开心处，不肯回眸。真无奈，生疏特甚，偏为落花愁。
红楼。终日倚，嗔他燕子，细语绸缪。想情如中酒，那付东流。看把绣床整顿，才一会、又拨箜篌。谁知道，等闲春老，误了少年游。

钱贞嘉
十六字令
鸳，被暖横陈白玉床。贪午睡，不识晓来霜。

忆王孙
朱栏匀粉镜奁斜，蛛网丝丝罥碧纱。墙外荼蘼日影遮，曲篱笆，邻女携香换杏花。
2·淡烟冲雾掠蜻蜓，秋渚潮回沙面平。一曲渔歌月满罾，水葓青，风落残红补断萍。

天仙子
宝髻蓬松羞翠镜，诃棃贴面安黄正，残花鹯雨洒东风。风不静，花不定，杜娟啼老鸳鸯病。

菩萨蛮·盼信
窗前风竹敲寒玉，回文不寄飞鸿足。立尽小花廊，归鸦影过墙。
新诗和恨续，徙倚红阑曲。尘积旧琵琶，羞歌玉树花。

月笼沙·新犯曲
纤手低笼，宝钏银纱，微掩酥胸。旧时相见画屏中。重向月光花影下，总是朦胧。
无语含娇，小立多情，蜜意难通。小楼独自倚东风。夜夜夜深清泪滴，好梦成空。

吴芳
丁香结·为未婚顾烈女作
兰拂清芳，菊垂素影，那容蝶蜂轻逗。待妆台攀折。绣帘永伴，任凄清相守。不堪人去也，花容杳、镜鸾虚负。含芳敛艳，更教甚日重撚玉手。
难又。看袅袅娇枝，休拟彩丝牵袖。柳絮沾风，墙花笑路，从教甘受。谁识香心有主，怎许怜清瘦。拚宵来憔悴，敢惜尘埋罂缶。

阮郎归·寄远
东风吹就雨廉纤，慵将针线拈。暗愁多半上眉尖，残灯和泪添。
罗帐冷，髻鬟偏，无言且独眠。欲凭清梦到君边，谁知梦也悭。

丘瑟如
长相思？·元宵
明月柳梢堪恋，灯放九枝一串。又是上元时，可惜流光如电。看遍月影，灯光尽暗。

减字木兰花·春游呈李司马朱远山夫子
寻春迟暮，尘软香车帷着露。芳甸云收，新月如钩归路幽。
侍儿私语，尽到花源最深处。好景难描，万绿迷烟红雨飘。

临江仙
高树嘶蝉秋已半，昼长人静香满。栏花难记旧时名。蕉心分绿影，桐叶送秋声。
独坐焚香空悄悄，远山一带初晴。晚凉池馆乱蛙鸣。望中垂柳断，水上暮云生。

方笙
卜算子·海棠
笑几日秋风，便把容光泻。弄粉施朱绣出来，千万真无价。
含笑向篱边，欲语依茅舍。初沐杨妃酒乍醒，亸立斜阳下。

夜行船
春带愁来花事早。惜花心、又愁春老。一枕风声，半窗雨响，又是落英时了。
晓起捲帘心草草，又无端、被花相恼。燕苦香残，莺嫌艳冷，触拨闲情多少。

方佺
锦堂春·立春
昨日腊残椒酒，今宵冰解东风。一年花事从头起，次第看欹红。
梅绽香飞宫额，柳开翠压眉峰。小廊长日添如线，春色绣帘栊。

蝶恋花·秋月
漠漠清光千万里，云拥冰轮，一片轻如纸。借问嫦娥何若此，只应长伴愁人尔。
照彻陶篱黄共紫，渐渐眉梢，影乱横塘水。睡熟芙蓉谁唤起，寒螀声里啼残矣。

林绿
忆王孙·本意
花阴月色共霏微，淡冶春风拂绣帏。独倚画楼吹玉笛，盼人归，梅落空阶肠断时。

鹧鸪天·春晓
抛却银针喜晚晴，遣情无奈独伤情。高低别院秋千影，远近人家笑语声。
黄鸟碎，白萍轻。绿苔春尽点红英。一年好景仍辜负，堪笑嫦娥老此生。

戴凌涛
虞美人·秋山
千林叶落千峰晓，飒飒西风早。隔山何处逗钟声，回首苍茫云树接归程。
寒鸦古木深秋后，枫叶霜初透。停车晚步望山头，又是一行征雁过秦楼。

吴沄
临江仙·腊梅
百卉凋残花事尽，腊中独自欹斜。幽香清韵总无加，紫心羞向我，檀口不如他。
愿折一枝供寂寞，朝来休展窗纱。此花开后更无花，不谦妆阁冷，长伴过年华。

小秦王·蔷薇
粉墙高处遍蔷薇，烂漫红英映夕晖。月下朦胧疑覆锦，赚郎收拾刺郎衣。

翁与淑
菩萨蛮（回文）/联欢结·秋夜
浅云行散红霞敛，敛霞红散行云浅。中可月亭空，空亭月可中。
砌蛩吟雨细，细雨吟蛩砌。灯烬欲阑更，更阑欲烬灯。

卖花声·新夏雨窗病怀
窗外雨潺潺，罗袜生寒。困人天气怯衣单，我病伴愁愁伴我，愁病双关。
睡起黯无言，强自凭栏。檐声又逐乌绵蛮，天亦淋漓无奈也，泪叠云山。

陈敬
画堂春·送春
呢喃双燕傍檐飞，绿阴摇曳成围。朝来便觉眼前非，初试罗衣。
宝马香车人散，金铃彩幔花稀。年年此际对斜晖，可奈春归。

忆秦娥·忆姊
心如结，风前空把名香爇。名香爇，姊归何处，贝宫瑶阙。
银釭频剔明还灭，听来村鼓含悲咽。含悲咽，怕伤亲意，泪珠偷浥。

如梦令·灯花
缥缈绿烟笼雾，一朵朱蕤明吐。春色贮银釭，空使蝶忙蜂妒。休误休误，莫作等闲花数。

潘端
清平乐·读永清夫子选诗最
好诗万首，不共山河朽。可惜选诗人掣肘。廿载未开笑口。
也曾流落燕京，也曾困顿芜城。此意实难分剖，乾坤定忌才情。

鹧鸪天·寄外
独倚纱窗画阁深，秋千架上月相侵。天街今夜凉如水，露滴芭蕉珠泪倾。
风淡淡，夜沉沉。那堪愁绪苦萦心。弹琴欲遣胸中闷，拨尽朱弦闷转深。
2·瑞腦空燒入夜香，輕風吹恨上羅裳。倚欄無語看明月，暗覺芭蕉影半牆。   
秋寂寞，夜淒涼。偏來愁思惱愁腸。愁腸寸寸因愁絕，又送愁人兩鬢霜。

李淑媛
鸡叫子·春烟
开雾连云轻冉冉，朦胧浮翠深还浅。若非淡扫柳梢头，定教浓抹桃花面。

醉桃源·碧潭旧业
秋千深处是谁家，红楼垂柳遮。一帘香雨锁秋花，虚堂闻落钗。
凝望处，驻香车，愁思绕窗纱。写他闲恨入琵琶，惊飞鹳影斜。

秦娥点绛唇
春渐老，轻扬翠幕兰风好。兰风好，纱窗窈窕，柳浪啼莺晓。
屏山寂寞炉烟袅，露华颗颗凝芳草。凝芳草，海棠睡觉，依旧迎人笑。


第三卷

  小檀栾室闺秀词钞（卷三）    (一斛浊酒录入)
查清
望江南·寄曹苇坚
春来也，依旧不相逢。梅放恨无人共赏，书裁辛有雁相通。何日返吴淞。

采桑子·答苇坚步原韵
心情千里凭鱼雁，渭树江云，一望昏昏，不见江南锦绣春。
尝餐匙滑莼羹美，今始思莼，恨昔逡巡，曾访溪边黄叶门。
2·几番寄我诗兼画，满纸烟云，乐我晨昏，新句难酬白雪春。
何时再买秋风棹，重採吴莼，酌酒三巡，衰柳芙蕖认竹门。

山花子·邻女
嫩色新裁杏子衫，留仙裙染墨斑斑。罗袜覆鞋红一点，踏花残。
水底照容容妒月，镜中梳鬓鬓成兰。假使当年吴道子，画应难。

忆秦娥·晚步访曹苇坚
斜桥畔，银丸照破垂杨线。垂杨线，垂垂满地，任侬蹂践。
蘼蕪碧映溪流浅，槿篱笆护柴门掩。柴门掩，哰哰犬吠，书灯红闪。

青玉案·美人倦绣
何来枝上禽调舌，轻唤起、庄生蝶。日映螺奁钿懒贴。梨容雨湿，柳腰烟袅，一样低回怯。
临池拟学夫人帖，无力拈毫素笺摺。斜倚香篝裙褪结。春山频锁，秋波慵展，半是愁时节。

杏花天·杏花
甚花偷得春风巧，匀粉薄、凝脂犹少。梅花冷淡桃花俏，多被此花占了。
蜂蝶採、花容自恼。烟雨润、花容自好。花外酒旗摇飏早。应有醉花人到。

感皇恩·柬曹苇坚
莫怪嗜鲈鱼，每怀珂里。接得鱼书眼开翳。山山水水，为甚描将书里。令人常惹望，江南意。
此际华亭，桂花香细。绣阁应多消遣计。花间携手，人欲天从何易。梦牵红树，情深无已。

暗香·落梅
飞飞玉屑，第一番风信，吹来轻劣。唤起新妆，镜里纤英正宜贴。乱点丛兰石畔，恍疑是寻芳蝴蝶。恁叨嘈翠羽枝头，叫落黄昏月。
呜咽，笛声彻，惹古驿荒村，梦魂凄绝。胆瓶冻裂，揉碎寒姿可禁折。寄语天边滕六，把撇下、馀香休灭。使片片、犹恋在，画裙百褶。

章有湘
浣溪沙·旅怀
此夜难分怨晓钟，梦魂偏又到吴淞。愁清先上两眉峰。
沧海一声临远道，兰桡千里破长风。可怜回首隔江东。

章有渭
玉楼春·寄外
月华一簇云团结，秋到愁边无可说。人传郎意薄于云，侬信此心明似月。
月明会有圆时节，怪杀闲云随处没。云消月堕夜凄清，只有离怀无断绝。

曹鑑冰
采桑子·答刘夫人
自从封寄花笺后，暑雨凉云，挨尽黄昏，才得鸿来又小春。
几时相见兜兜话，候採湖莼，节钺南巡，再访溪桥蛱蝶门。

疏影·雁影
行行点点，问谁将淡墨，凭空洒遍。雪压危桥，月晕闲庭，描写春愁秋怨。芦花港浅参差过，还认是、掠波归燕。带斜阳、时近南楼界出，一绳天远。
总使悬针垂露，只模糊不辨，隶虫符篆。写上征衫，落到寒砧，可也寄封书便。惊弦任尔高飞起，原依约、晴川荒甸。最销魂、暮雨朝云，吹堕平沙难见。

南浦·春水和母
书屋正临溪，喜春回，浅碧粼粼晴晓。一片縠纹轻，红襟燕，掠初翠萍如扫。仙源难觅，浮来千点桃英小。十里银塘。迷望眼，色映离披芳草。
溶溶漾漾桥边，岂离人愁泪，流将不了。杨柳绿阴浓，风生初，时有白鸥飞到。烟云渺渺。钓船归矣，渔歌悄问，者番新雨后，添得浪花多少。

步蟾宫·却燕
任伊绕径翻双剪，纱槅子，齐关红扇。去年不听故人留，又何用，故人重见。
旧巢泥污休依恋，请栖托，邻家深院。算侬非是忒无情，怕牵惹，秋来肠断。

疏影·蝶影
堦前两两。总廻旋高舞，不离书幌。素袖空黏，綵扇虚兜，做出一番轻浪。绿钱匀处依稀见，似栩栩、梦魂飘荡。稳棲香、冷月光中，仍与花枝相傍。    
倩入滕王笔底，怕蛾粉鸦黄，总难偷样。疑假犹真，是也非耶，偏漏雕簷蛛网。无端逗起闲吟味，添几许、惜春情况。待寻芳、倦绣人来，闪在罗裙褶上。

沁园春·美人髪
握向菱花，光泽谁如，羞他麝煤。恁长侵眉翠，一窝云薄；低笼耳玉，几叶兰齐。堕马妆新，蟠龙式旧，巧绾穿心时样宜。增妍处，有金虫深躲，琼燕斜飞。    
垂垂惯贴蝤蛴。爱花露油沾香袭衣。记舞偏灯底，檀梳再掠，睡鬆枕角，綵线重维。烟拂鸦翎，露凝蝉翼，总使轻盈也让伊。寻芳去，怕兜归密刺，休近荼蘼。
2·美人口
小颗含春，那许盘中，樱桃斗鲜。为粉香匀靥，微粘花露；彩毫描黛，淡吮松烟。凤管调来，鹅笙炙去，一曲清歌莺溜圆。评茶味，任瓷盃深浅，尝尽甘泉。    
休随梁燕呢喃。且教语鹦哥铁马前。爱爪犀难见，茜凝羞郑，丁香半露，猩滴惊樊。懒嚼红茸，愁沾绿蚁，惯使纤纤剔未闲。移情处，在轻轻一笑，百媚嫣然。
3·美人眼  前调
烁烁清光，低映眉山，桃花是名。惯深遮团扇，背灯角睐；潜廻落月，对影斜凝。欢定含娇，醉还送悄，懊恨难禁玉筋零。无人处，把鸳巾轻拭，装出多情。      
日长何事瞢腾。凭案叠残编展未曾。喜才临碧涧，盈盈秋水，乍开青镜。闪闪春星。吟倦窗前，绣慵楼上，瞥见归舟带笑迎。风流样，怕端溪鸲鹆，输与精莹。
4·美人腰
软款围来，尺六无多，纤柔绝伦。向灯前欹侧，惊廻柳影；花边宛转，羞睹蜂魂。染恨千丝，萦愁几缕，半幅曾窥湘水裙。临风去，怕娉娉袅袅，化作行云。    
晓寒料峭难温。好缓束吴绫茜色新。为妆成有意，凭栏倦舞；醉馀无力，凭几慵伸。剥枣应怜，偎琴更惜，透体沉檀一捻春。谁堪拟，似盈盈佩玉，洛浦仙人。

台城路·蟋蟀
井梧飘后愁堪赋，俄闻这番凄语。接砌花根，连阴树底，那不消人魂处。高吟低诉。恰经断回文，指寒停杼。灯影清莹，夜深怪尔撩愁绪。
苔茵露浓过雨，似休还又杂，月下鸣杵，唧唧荒村，喓喓静馆，作出秋声无数。何当递与，惹鹤步挨来，騃儿痴女。盆盒携归，逞余音更苦。

商景徽
月中行/月宫春·题陈素素像
	轻盈燕子掌中身，对景舞还停。见君佳句更相亲，笔底动人情。
三春杨柳腰间细，二分明月鬓边横。芙蓉初放碧池新，知是画图人。

菩萨蛮
篆烟吹过花深处，◇◇叶底垂甘露。何处见如来，青莲笔下开。
朝朝研墨碗，不画春山远。但写妙莲华，香风遍若耶。

吴文柔
谒金门·寄汉槎兄塞外
情恻恻，谁遣雁行南北？惨淡云迷关塞黑，那知春草色。
细雨花飞绣陌，又是去年寒食。啼断子规无气力，欲归归未得

长相思
关山秋，故山秋。叶落宫槐起暮愁，新凉作意收。
蓼花洲，荻花洲。分付蛩吟且暂休，断肠人倚楼。

张粲
感恩多·送漱雪夫子
捧卮河畔立，草软斑骓急。问郎几日归，月圆时。
堤上轻绵吹屑，拂征衣。拂征衣，须信侬心，绊郎如柳丝。

小梅花·怀范雒仙
秦淮曲，香丛宿。华笙吹彻莲筹促。小軿车，玉钩斜。乳莺雏燕，啼上合欢花。
仙妹一向蓬山谪，兰梦依稀烟雁隔。守空房，思茫茫。韶州方褥，冷叠象牙床。

虞美人·悼范雒仙
凄凉旧恨知多少，极目烟云渺。小楼无事理残编，恰得伤心，情句使人怜。
霞笺锦字犹如昔，泪洒芭蕉湿。问君何故早游仙，想是玉楼，有召咏香奁。

李朓
寻芳草
赢得千愁逼，闲抛却、许多月色。寒烟窗外碧，正梦到旧家园，谁吹笛。
腰瘦不关秋，天河似我啼痕积。又哀哀、孤雁鸣沙碛，魂去也江山黑。

汪婤
捣练子·同仲嫂夜坐
庭悄悄，月沉沉，唧唧寒蛩断续吟。独有孤鸿听不得，欲眠犹自理瑶琴。

堵霞
金缕曲/贺新郎·题西子思乡图即代西子自叹
容易韶华度，最难堪，秋容惨淡，秋声凄楚。江畔芙蓉刚半吐，多少月笼烟护。那似我，随风飘堕。遥望乡园何处是，怎苍苍独把红颜妒。全不管，捧心苦。
屧廊深邃宫闱暮，甚来由，娇丝脆竹，朝歌夜舞。听说沼吴须籍妾，武将谋臣几许。偏用着，温柔戈斧。他日身随荒草没，更何从、认取耶溪路。无限恨，向谁诉。

十六字令·春望
愁，几片飞花过小楼。春归否，尚在柳梢头。

严淑珍
唐多令·春日偕众姊妹游慧山
九十半过春，名山绕梦魂。喜芳游、伴结红裙。蜿蜒九龙峰秀绝。真妒煞黛眉痕。
穿磴拂松云，清吟坐夕曛。看香闺、多少才人。惟我倚声惭击节，须满酌、慧泉吞。

东风第一枝·咏梅
岭上愁苏，溪边睡醒，一枝早逗春意。暗香微送霜中，瘦影小横雪里。凄迷冻蝶，似不许、绕丛游戏。想此时、做梦群花，那晓玉妃先起。
遥傍水、芳心孤寄。低映月、粉姿斜倚。观来东阁逡巡，折向西洲迢遞。幽芳冷艳，索笑处、开非容易。看李桃、乱嫁东风，怎得比伊林婿。

许冰玉
菩萨蛮·美人午睡
绿云撩乱堆红袖，粉香零落胭脂瘦。鹦鹉一声声，回头错应人。
近前情脈脈，试把香肩拍。双手约金钗，朦胧眼不开。

宋瑊
卖花声·春暮寄外
日日怕春归，不展双眉。柳丝无计系斜晖。又是落花时候也，肠断天涯。
绣户闭帘衣，兀坐楼西。无情灯火把人欺。夜夜虚开花一穗，赚我归期。

少年游·咏金凤花
凤仙花本自仙宫，最喜雨濛濛。摘来簪髻，捣成染甲，妆点许多容。
不幸经秋霜打败，无复露华浓。西风一夜，纷纷红紫，多半萎墙东。

季娴
忆王孙·本意
花光月色影霏微，阵阵香风拂绣帏。闲倚画屏兰麝郁，夜阑时，塞外双鸿归不归。
2·青梅如豆压枝低，淡绿轻红映钓矶。柳花如雪漫天飞，笋初肥，莲叶如钱浮小池。

秋波媚·忆维章夫子
晴日疏帘暖气浮，春满画堂幽。嫩黄搓柳，淡红含杏，夕照高楼。
忆君临发贻佳句，日懒未曾酬。嗔他黄鸟，偏来枝上，陡唤人愁。

月中行/月宫春·晚步树园
园林好景夕阳西，花压画桥低。争泥双燕受风欹，点缀暮春时。
寂寂长廊无客到，楼台倒影漾方池。无端小婢促归迟，细细点游丝。

白苎·咏鲛绡
蛟宫里，波纹静，几多姌嫋。蕊珠璀璨，六月凉生殿阁。好安排、金针玉户裁云幕。约略渭川漪，琼山碧、是甚纬络。眯眯看去，宛尔晶光错落。记昔年、建章曾荷仙娥托。
如昨。就锦霞帔，即今重见，依旧冰蚕乱缚。问线线丝丝，为谁缝，却多情阔别，怕涓涓泪滴，刺残巾角。拂拭殷勤，汗漫红见，数点斑驳。待出深潭，羡奇花软绰。

宋凌云
采桑子
从来不识悲秋意，爱月登楼，爱月登楼，玉笛横吹天际浮。
而今识尽悲秋意，独倚香篝，独倚香篝，两点春山只驻愁。

顾树芬
浣溪沙·杨花
昨夜东风透露台，无端柳絮遍苍苔。一春心事又成灰。
无力自随流水去，有情还伴落花来。天涯游子几时回。

水调歌头·南村
三万六千日，人世几完全。一年记取，佳日领略在春前。纵有风风雨雨，须忆莺莺燕燕，香糁百花鲜。常笑乾坤窄，荆布觉宽然。
山之角，水之尾，尽幽妍。野塘村坞，往来飞鸟白云边。偶见青蓑绿笠，较量种麻插稻，此际即神仙。今日又明日，富贵总由天。

陆幽光
如梦令
几欲把愁推去，却被双眉锁住。细软语情郎，何事前情万绪。无味无味，牵惹柔肠如许。

重叠金/菩萨蛮·秋恨
爽气西山来画栋，檐马叮当惊午梦。高揭起湘帘，晚霞拥玉蟾。
蛩声鸣断续，雁字排长幅。欲诉可怜秋，秋深日日愁。

万淑修
点绛唇·对月怀表妹
月落乌啼，今宵提起心先碎。无凭鳞羽，逾觉人憔悴。
目极烟迷，望断家门路。携琴处，海棠花底，共赋伤春句。

南柯子·病中怀亲
不必愁生死，关山隔故乡。楼头吴橘又初黄。正是暮秋时候，过重阳。 
日落迷芳草，庭深怯晓霜。病怀无计苦参商。又见一行征雁，断人肠。
 
鹧鸪天·同表妹游董夫人西园
花径斜开浅水滨，疏篁深处绝纤尘。漫从洛浦邀神女，试到天台访玉真。
携绿绮，伴佳宾。绕篱小草好相亲。却忧赋就胶东去，日暮还听鸟弄春。

玉楼春·元宵后一日忆母
东风依旧来庭院，极目家山云隔断。辛盘空对九枝花，千里月明人更远。
黄河涛转亲无患。窗外梅花开已半。未逢驿使托青鸾，寄去高堂如觐面。

顾道喜
如梦令
高柳蝉声哽咽，四壁蛩吟悲切。丹桂发天香，疑似广寒宫阙。八月，八月，又是中秋佳节。

蝶恋花·闺情
日射纱窗花影透，满镜春山，雪面妆成候。立遍苍苔寻草斗，鸾针凤线抛残绣。
拜佛朝持般若咒，脈脈含情，徙倚消长昼。闻道知愁还未久，去年学得吹箫后。

滿江紅（移居严庄有感）
禾黍斜阳，村臯外、紅霞飞灭。回首处、依稀风景，繁华銷歇。沼冷鴛鴦荷泣雨，台荒麋鹿松搖月。忽送來野寺断钟声，疏篱缺。
清晓怨，簾鉤揭。王孫梦，鵑啼血。問天涯何處，銅仙金闕。猿鶴三秋淹短草，风云万里悲高碣。料明朝、好鏡不相瞞，霜侵髮。

邵笠
菩萨蛮
乱莺啼破流苏梦。樱桃露湿花梢重。小婢促梳头。开奁满镜愁。
画眉人不在。蹙损双螺黛。淡日上红纱。轻蝉鬓影斜。

虞美人
金铃密缀桐龙凤，粉淡檀痕重。半遮团扇眼波斜，多恐养娘、偷检守宫砂。
翠眉一霎愁峰锁，挼碎芙蓉朵。问伊底事忽娇嗔。道是采花、掠乱鬓梢云。

步蟾宫·中秋
风尖云嫩山容瘦，数飞鸟、鸦前鹊后。夜阑带醉听箫声，恍瞥见、谁家红袖。
蟾钩穿过疏林骤，桂子落、满山金镂。桥边错认玉人来，惹裙带、暗香偷嗅。

凤凰台上忆吹箫·秋夜怀姊
桂院香残，松窗月冷，孤鸿呖乱楼头。见梧桐摇落，叶叶惊秋。几阵轻风暗度，窗儿外、细戛帘钩。听砧声，随风断续，惹起闲愁。
悠悠，玉人别后，又三秋去也，谁与绸缪。对孤灯兀坐，冷落香篝。画阁深沉独自，镇日里、挨尽清幽。无聊赖，且凭绿绮，一曲凉州。

束蘅
捣练子·新燕
掀帘看，乱红飘，新燕衔泥补旧巢。私语侍儿还记得，去年曾否立花梢。

南唐浣溪沙/摊破浣溪沙·西园春游同唐静因夫人
伤春春半始寻春，时样衣衫藕色新。团扇擎来明月满，好遮身。
细数落花临曲涧，缓寻芳车步香尘。怪煞东风吹欲暮，促归轮。

苏幕遮·秋闺
绿窗闲，人已静。玉兔初升，银烛光摇冷。倦倚画楼栏自凭。庭院深深，墙角花枝映。
小池新水明如镜，霜打残荷，几点无多剩。瘦减腰肢力不胜。无奈伤秋，愁绝鸳鸯病。

踏莎行·寄洛珍
暖透窗纱，云迷院树，停针时有熏风度。闲看稚子捉杨花，小鸟无心来又去。
翡翠生色，芭蕉垂露，落红返照家门路。不知何事苦萦怀，怕听杜鹃啼不住。

郁大山
菩萨蛮·西山即景
西山晴翠苍茫里，杏花枝上莺飞起。飞起带春愁，送来楼上头。
栏杆十二曲，曲曲穿修竹。愿把屋边霞，倩人拿到家。

柳梢青·秋夜
何处钟声，谁家笛韵，最是多情。独步芳阶，芭蕉月上，影落疏棂。
连朝腐草无萤，窗儿外、风清月明。宝篆抛烟，银灯无焰，倍觉凄清。

邵斯贞
蝶恋花
春雨三更喧碧沼，愁病交侵，有梦何曾好。枝上莺啼天欲晓，空庭一夜生芳草。
何处天涯音信杳，紫燕双飞，偏把幽情恼。捲起湘帘风尚悄，临妆懒把蛾眉扫。

陆敏
江南春·春草
风欲偃，路愁遥。枝头莺语滑，柳下马嘶骄。堤边嫩绿年年长，几换游人过画桥。

长相思·题月下抱琴美人图
风正凉，桂正香。月照当头树影墙，良宵暗断肠。
灯闪墙，月移廊。欲抚丝桐情自伤，声中求凤凰。

蝶恋花·春尽
莺唤纱窗惊晓梦，日上三竿，乱把花枝弄。杨柳池塘烟水重，荼蘼香暖时相送。
懊恼游蜂闲打开，自捲湘帘，玉笛轻声弄。暗卜金钱何处用，六幺倒挂窗前凤。

青玉案·题赵夫人文淑画
寒山闺秀神清彻。映千尺，流泉雪。忽见花开来舞蝶。缣缃乍展，丹铅漫染，点缀香痕湿。
玉人天授生花笔，非雾非烟空翠滴。好鸟和鸣呼欲出，红蕉白萼，柔枝嫩叶，生意毫端集。

顾之琼
捣练子·春闺
雷殷殷，雨潺潺，帘捲春风拂面寒。开遍梨花归梦杳，和衣睡起月阑珊。

江南春·忆远
星炯炯，思依依。关山幽梦绕，风雨暗魂飞，江南春好浑闲却，何事游人滞不归。

薄命女
深夜悄，女使催眠还恨早，遣情浑不了。
问君几许春愁，遥忆当年娇小。绣到鸳鸯思缭绕，钟声惊曙晓。

浣溪沙·春游
腰肢瘦损不胜罗，无那春来病染多。含情未语照晴波。
金约腕垂纤笋丽，玉搔头亸醉颜酡。小桥归艇起渔歌。
2·闺思
一缕乌云散篆香，雨丝红泪破残妆。沉吟长自送斜阳。
烟袅袅升迟宝鼎，雨濛濛过冻银床。不堪人去日添长。

玉连环·月夜论诗迟潘夫人不至
露寒曲槛红衣润，笑扶蝉鬓。徘徊临水照红妆，人比嫦娥差近。
倩得鳞鸿通问，对花消恨。把文何事不同论，论有尽、思无益。

虞美人影
葳蕤深锁年华老。欹枕梦回啼鸟。春漏迢迢待晓。镇日忧心悄。　　
卷帘满目游丝袅。零落杏花飞绕。缚帚呼童频扫。砌长忘忧草。

应天长
绿阴风软黄鹂舌。往事重提千缕血。悄无言，眉几迭。博得瑶阶诉明月。
醒难传，梦怎说。赚人真是离别。索性金鸡啼彻。任他长契阔。

意难忘·寄外
柳絮飘扬。怪吹衣拂面，故作颠狂。春情无计住，午梦不禁长。纨扇洁、石屏凉。便沉醉何妨。一霎儿、峭风吹断，□绣被翻香。觉来瘦怯罗裳。把同心带结，待寄檀郎。祝生生比翼，侭日日成双。春去速、蝶空忙。芳草映斜阳。又恐伊、封侯未稳，误了凝妆。

浪淘沙·惜春
风静绮窗闲，一任妆残。昼长何事倚栏干。好梦不来春自去，几度芳年。
极目楚江寒，烟棹平澜。月欺津渡雨欺山。帘外柳花飞絮也，因甚阑珊。

陆凤池
忆秦娥·杜鹃
东风咽，杜鹃帘外啼红血。啼红血，一枝竹影，半庭残月。
当年幽恨凭谁说，乡关望断真凄绝。真凄绝，不如归去旧时宫阙。

雨中花·秋思
满径芙蓉红如晕，更交映，桂芳菊润。听幽砌蛩吟，疏林蝉噪，惹起清秋恨。
每叹流光容易尽，记七夕，鹊桥渡稳。早过了中秋，疏风斜雨，又是重阳近。

陆真
点绛唇
春已无多，杜鹃又欲催归去。落红如许，一夜风和雨。
独倚楼头，望里斜阳暮。情难诉。绿芜深处，可是春归路。

蔡婉罗
点绛唇·对灯
帘外无风，芭蕉尚滴朝来雨。寒生金缕，灯欲和人语。
剔去灯花，红泪休教觑。还留住。影儿相顾，同在屏山路。

菩萨蛮·虞山晚眺
茫茫暮霭横如雨，高低夕照穿芳树。红蓼映清波，渔人挂网多。
白鸥堤畔起，几点沙汀里。明月忽飞来，悠扬画角催。

临江仙
飞尽流萤无兴扑，扇儿闲却秋风。远山夜半又闻钟。解衣斜对影，欲寝恨床空。    
凄断银缸浑欲灭， 数声窗外孤鸿。夜凉如水出帘栊。微云淡河汉，疏雨滴梧桐。

满江红·咏扇
似雪齐纨，初裁就、一轮明月。堪爱处，合欢新样，笑遮双靥。遣兴试描秦女凤，添愁扑散庄生蝶。羡团圆，素影伴佳人，终朝夕。
湘枕畔，纱幮侧。纤手玩，香难歇。想班姬幽怨，倩伊曾说。漫恃君恩怀袖里，每嗟秋至春风发。最伤情时节易炎凉，轻抛撇。

虞兆淑
点绛唇
梅绽芳菲，垂杨烟外低金缕。韶华小住，生怕廉纤雨。   
绣户凄凉，蝴蝶双飞去。愁如许。梦魂无据，还在秋千路。
2·玉映楼空，镜台留得伤心句。比肩人去，谁忍修箫谱。    
门柳风前，依旧飘金缕。廉纤雨。返魂何处，莫是秋千路。

徐淑秀
渔歌子·秋夜
露滴花寒入夜深，多情明月向愁人。灯隐隐，漏沉沉。断续钟声断续砧。

忆王孙
重重幽恨锁眉峰，斜倚阑干思未穷。徒使心牵问不通，忆相逢，在梦中。

丑奴儿令·有怀
自从别后长相忆，慵整新妆，瘦怯春裳。怕见庭前芍药芳。
停针不语愁无限，蜂闹纱窗，燕语雕梁。独倚阑干欲断肠。

鹧鸪天·夜坐
宝篆香消觉夜深，挑灯无语倍伤情。瑶琴欲抚闲消闷，拨尽朱弦总断魂。
风索莫，月凄清，无端愁思苦萦心。徘徊不尽梧桐月，守着窗儿坐到明。


第四卷

  小檀栾室闺秀词钞（卷四）    (一斛浊酒录入)
顾若璞
浣溪沙
　　嫩柳牵丝覆绮窗。起来无绪理明珰。恼人最是日初长。
三尺乌云随意挽，两条却月待萧郎。胡琴闲放竹方床。
　　2·绿水红莲一带妍。荷衣欲剪惜金钱。可怜鸂鶒不同眠。
纨扇看来心已碎，迎凉盼不到秋天。算来又怕说秋天。

长相思·春词
　　1·梅子青，荳子青。飞絮飘飘扑短襟。风褰罗袖轻。
送芳辰，惜芳辰。春事支离些个情。眉峯恨几层。
2·春先到，愁先到。嫩莺故对新丛叫。懒把云和抱。
愁先到，春先到。花轻蝶乱东风袅。捻却花相照。

减字木兰花·月夜闻沈媚请大人吹箫
　　雨收风细，一片清光疑是洗。秦女楼头，吹出柔肠几许愁。
花枝掩映，素腕金环频弄影。香软寒轻，寂寂帘帏夜不扃。

玉楼春·晚春三桥看月
　　花飞锦带春波起，残月流辉明水底。万珠灼烁照新妆，故掬嫦娥纤手里。
柳线牵烟轻重绿。渔灯高下鸳鸯宿。无情花柳送归春，不管离人肠断续。

忆王孙
　　年年云锦织天孙，银汉无情劳梦魂。乌鹊声声隔岸闻，怨黄昏，烟锁琼楼月到门。
　　
　　忆秦娥
　　晓莺呕。懒梳云鬓上秦楼。上秦楼，一帘春色，惹起新愁。
杨花飘荡弄轻柔，残红零落倩谁收。倩谁收，乌盐歌罢，倦倚箜篌。
　　（乌盐角：古乐曲名）
　　
　　钱涓
相见欢·山园
阶前云补苍苔，衬花开。窈窕朱阑碧户似天台。
山一带，水一派，足徘徊。满目画耶诗也费安排。

菩萨蛮·蜂蝶
窥红惹绿身儿小，飞飞惯入芳林扰。伊也点鸦黄，个兮浅淡妆。
树头春意闹，翻逐邻家悄。风度远花香，知他飞那厢。

清平乐·腊梅
峭寒方甚，蕊破枝头嫩。独喜傲霜无瘦损，另是一家风韵。
游蜂酿蜜来赊，翻疑葛染成花。日映隔帘金碎，暗香透入窗纱。

秋波媚·芙蓉
艳质谁教托渚洲，寂寞更谁俦。半竿落日，几行征雁，数叶归舟。
那堪风雨频相妒，红粉逐波流。深深绮阁，盈盈罗帐，又控金钩。

如梦令·春闺
数日珠帘慵捲，槛外新燕绣袂。倚朱栏春暖风吹，人倦人倦，且向海棠消遣。

点绛唇·晨妆
漫展香奁，镜前巧画青山远。绿鬟粉面，宝髻添珠钿。
绣袂红绡，玉臂双金钏。轻罗扇，花羞难见，落雁低声啭。

忆秦娥·暮春
春光骤，惜花憔悴蛾眉绉。蛾眉绉，碧天依旧，翠筠新茂。
草茵花落鲜如绣，鸳鸯蹴水荷钱逗。荷钱逗，柳丝分线莺梭织就。

绕佛阁·喜添同庵新建大悲楼
法云普覆。双溪水绕，新筑璀璨。高阁孤耸，一灯远映、梵音到花畔。桂香又遍。招隐作伴，深坞幽境。时卧游玩。梦魂缭绕，鸿飞少芳翰。
病客最疏懒，暮唤莲莲涤古砚。还是检书、咿唔常目眩。待腊尽春来，重赴禅院，此时登殿。缓步女丛林，积怀颇展。绿阴堪、听黄莺啭。

深院月/捣练子·闺怨
黛眉蹙，减容光。历尽风霜苦未央。斛剩馀愁动斗量，还须车载付沧浪。

卜算子·惜花和黄月辉韵
睡起捲疏帘，春帚还停扫。细细苍苔片片红，燕觅香泥绕。
新绿满枝头，蜂蝶无端恼。有意随流却送春，风雨摧残早。
2·和湘蘋徐夫人
病起惜花残，云向何边住。会绕繁华拙政园，道韫幽吟处。
倩梦访瑶台，雨阻犹难去。似隔云渊莫问奇，惆怅空无据。

菩萨蛮·秋水
湖光万顷澄如镜，白蘋荡漾菱花盛。一色映长天，峰青江上烟。
鸳鸯相对浴，鱼跃溪边曲。不碍木兰舟，枫飘万点秋。

满宫花·初夏
暖风和，柔情悄，一瞬春光易老。绿阴花瘦红香少，拂柳丝飞絮早。
倚栏看，荷钱小，碧水盈盈波渺。荼蘼架上争开绕，又是採桑时了。

东坡引·泛舟访皆令闺友
樱桃红已足，日觑苔痕绿。纶竿钓罢清溪曲。一村桑落熟，一村桑落熟。
闲愁莫展，翠蛾屡蹙。强抱琴筝去修竹。池边有侣堪联续。山儿画半幅，山儿画半幅。

踏莎行·春日永丰村庄访女
不算寻芳，非游南浦，行舟只把津梁数。御河风景尚依然，园林宛似柴桑里。
水畔鸥迎，莺呼启户，草堂相聚殷勤语。倾心正诉隔年愁，柳条怎绾斜阳暮。

陈氏
荷叶杯
不料檀郎欲去，私期，愿作燕双飞。他生与尔画梁栖，痴么痴，痴么痴。

如梦令
欲访桃源有渡。要上瑶台有路。浑似小蜘蛛，却被肉丝牵住。难去难去，惆怅落花微雨。

醉公子
绿窗残梦醒，雾重花如瞑。晓起宝帘垂，湿风吹雨丝。
镜台梳洗懒，罗胜同心绾。低语嘱双鬟，香残箫局寒。

谒金门·春游
春欲暮，帘外落红无数。斜倚曲栏浑不语，笑看双燕舞。
惆怅夜来风雨，吹散满城飞絮。一段夕阳留不住，马嘶芳草去。

叶慧光
珍珠帘·孤雁
　　冥冥万里呼群急。叹浮生、也复漂流南北。 一点落平沙，认往时踪迹。 辗转惊魂犹未定，正雪满、寒滩芦荻。 恻恻，待写怨留情，不成行墨。 
　　清影独占天涯，傍潇湘苦竹，泪痕凝碧。 天半动哀声，似断弦瑶瑟。 十二楼中明月夜，怅旧侣、那堪思忆。 凄绝。只孤鹤横江，似曾相识。

眼儿媚·上冢
半篙春水碧罗纹，流出杏花村。行人陌上，纸钱飞蝶，细雨如尘。
归来似醉浑无力，界面尚啼痕。金炉香冷，纱窗月上，灯火黄昏。

凄凉犯·木芙蓉
秋江水浅红蕖落，寒英又遍江岸。画船歌歇，西风渐紧，绮罗重换。鸳鸯拆散，但留得寥天一雁。带衰杨、萧疏几线，杳杳斜阳晚。
那更新霜溅，渡萧辰恁般清怨。溪花落尽，剩娉婷、尚疑人面。待插银瓶，怕憔悴愁颜莫展。更伊谁、无情酒盏向汝劝。

宣清·秋怀
雨霁新凉，小院垂帘，秋风萧萧恁早。听哀蝉、尚恋碧阴；又寒蛩、暗泣荒草。病发凋零，愁容损减，伤人易老。叹于今、了无多，吟风嘲月怀抱。
便再谱花牒，别翻水调，知音人去杳。且学坐蒲团，破除烦恼。洞天白云最好。一片冰心对莲花，去栽瑶岛。

金庄
清平乐
凄凉晚色，丝雨和愁织。梦到楚江行不得，一片湿云空隔。
年时曾忆城东，杏花点点飞红。门外凭他寒食，玉阑自有春风。

玉楼春·春晓
早乌啼起银蟾落，锦帐春寒春意薄。天涯路远几曾经，莫怪梦中常是错。
起来小婢催梳掠，拈着青丝心绪恶。无情镜子不怜人，暗把红颜都换却。

归子谣/十六字令·莺
莺，叶底枝头睍睆鸣，凭谁听，诉尽惜春情。

叶宏缃
望江南
1·人別後，獨自倚牕紗。畫譜嬾圖連理樹，繡牀羞刺並頭花。愁思近來加。
2·人別後，錦字倩誰傳。心逐雨花臺上客，情牽桃葉渡頭船。終日悶懨懨。

浣溪沙 ·初夏
開遍薔薇小院香。乍晴梅雨蝶飛忙。一溪新碧浸鴛鴦。   
古帖午臨欹枕倦，瑤琴晚奏短襟涼 。倚欄遠望又斜陽。
2·題女史楊倩玉遠山遺集
吹落雙星雁獨歸。斷魂殘夢遶花枝。西風冷落舊羅幃。   
黛筆難描索笑影，淚珠拋作亂紅飛 。挑燈讀遍遠山詞。

南歌子·寄七姊查夫人眉令
桂殿清香杳，桐堦夜色浮。孤燈門掩有人愁。幾點無情蕉雨滴心頭。   
雁影寒烟樹 ，蛩聲冷翠樓。西風迢遞疾如流。吹老蘆花又入鬓邊秋。

踏莎行 ·秋閨
寒雁侵吟，籬花伴繡。蕭疎一派秋時候。曲欄倚遍望天涯，斜陽斷處青山瘦。   
屏掩銀牀，篆噴金獸。芭蕉影壓疎簾縐。那堪月上又黃昏，聲聲露滴梧桐漏。

谢瑛
蝶恋花
园丁报道生芝草，绫袜新裁，缓步苍苔早。弱女凝妆栏外绕，依依小子翻书考。
白鹤巢松声韵好，桂子纷纷，竹影将阶扫。贪睡鸳鸯惊又觉，佳辰莫惜金尊倒。

渔家傲
竹蓧悬藤岩挂瀑，药苗云润空山护。浅水芦花舟自俯。提壶过，哈然一笑乾坤大。
野菜和根煮烂熟，山妻对酌休催鼓。长啸一声天未补。何须苦，不知尘世披云睹。

华宜
浪淘沙
吟咏是家风，笑煞而翁。爨烟不起句矜工，痴绝又看痴种继，蠹产书中。
格律那沉雄，应恕儿童。乌丝须界写笺红，寄与长安潦倒客，一展眉峰。

踏莎行·题夫子旷怡轩词钞后
才可穷人，文能寿世，证之夫婿真都是。工诗馀事又工词，红牙喜按衣迟紫。
宝气腾行，珠光吐字，候封万户荣输此。但愁声倚绿窗难，只应记曲呼娘子。

满庭芳·清明日归宁舟中作
桃雨流红，柳烟晕碧，一年佳节清明。蓬窗舒眼，更喜值归宁。梦绕亲庭几度，迢迢水，似隔层城。今宵里，牵衣膝下，好话别离情。
心惊！犹记得，争夸玉润，不愧冰清。怎频年毷氉，弹铗神京。劳我椿萱望眼，门楣上、何日春生。家乡近，劝开眉锁，遥岸啭莺声。

谢季兰
清平乐·暮春夜感
怜花惜月，情意凭谁说。正好韶光天又夺，处处子规啼血。
凝思不比春初，空床闲挂流苏。欲睡何曾成寐，支颐无限踌躇。

阮郎归·秋夜
数尽更筹梦未成，秋声不忍听。起来且自剔残灯，谁家玉笛声。
风才定，月初升，清光渐渐生。一行花影上窗棂。动人无限情。

醉花阴·夏日
熏风淡荡吹罗袖，槐柳新蟾骤。池内小荷翻，何处箫声，吹彻梅花透。
如今景物还依旧，茉莉花开后，不坐已愁人，可怪黄鹂，叫得垂杨瘦。

钱夫人
满庭芳·四时词今遗其二
古树阴浓，新篁翠浅，半天雨过俄晴。方塘对岸，留得小红英。消受茶芽蕨笋，髹几净、云母轻明。薰风起，钓丝摇曳，舞处立蜻蜓。
灌园君素志，辟纑吾职，两意相并。把当前，好景直拟蓬瀛。怎便尘劳尽谢，长无事、心境双清。家园好，藕花如锦，波面想盈盈。
2·一片松阴，半庭梧叶，纵横占满空阶。授衣时节，阵响隔墙来。渐老懒亲刀尺，褰帘望、秋色佳哉。真难料，千余里外，来看木樨开。
叹阎浮狭小，斗争坚固，利嫁名媒。怕胸中，磈磊辜负新醅。但使逍遥鵬鷃，知何事、荏苒萦怀。高楼晚，孤鸿别浦，乡思忽相催。

邓湛
浣溪沙·寄外
镇日多愁屡废餐，闭门清坐遣应难。楼头明月几回残。
万点落花谁着眼，一声长笛独凭栏。梦归冰簟五更寒。

蝶恋花·春晓
杨柳楼头风剪剪，月落星稀，曙动东方缓。一枕绸缪方眷恋，无端恰被莺声唤。
醒来依旧屏山畔，强起临妆，懒画眉峰浅。呼婢漫将帘幕捲，宿酲未醒腰肢软。

黄之柔
百尺楼/卜算子·明月楼元建，子昂题诗：春风阆苑三千客，明月扬州第一楼。
住迹已难成，胜事犹能说。只为王孙两句诗，今古留明月。
金斝亦寻常。彩笔真奇绝、如此楼台岂一家，寂寂都灰灭。

菩萨蛮·贺元士侄新婚
香风一夜催云辂，吹下嫦娥饮仙露。宫烛两行新，风流赋洛神。
同心私自绾，罗帕含香暖。裙鸟绣双双，箫声引凤凰

南乡子·村望
恰值暮春天，暖气侵人懒着绵。独倚画楼无任事，花前，捲幔青青草色连。
隔岸酒旗偏，半枕垂杨半枕烟。遥望夕阳红处也，桥边，无数行人争渡喧。

邓太妙
鹊桥仙
无聊无赖，多情多态。倚遍栏杆无奈。不胜力怯薄罗裳，还疑是、风飘绣带。
蝶欺花落，柳偿莺债。多少伤心事在。葡萄锦覆合欢床，私倩婢、轻轻遮盖。

瑞鹤仙
猩红小印品。细认来模糊，字儿不整。风劲绣床冷。只错刀闲剪，暗消腻粉。软雨斜阳，鸾鹤飞、辘轳金井。闭重帘管住，离愁桐影，教人立尽。
深省。红叶欺霜，黄花迎露，九秋佳景。常数归期。时卜金钱无准。细沉吟只顾，时时刻刻，窗外枕前低问。怪连朝、夜长梦短，人远天涯近。

周季玉
如梦令·早春
报到东风已到，雾散烟沉晴晓。红日照梅梢，新柳枝头丝袅。春早春早，窗外一声啼鸟。

唐多令·秋夜追和叶琼章韵
蛩絮短长更，凉侵衫袖轻。透窗棂、淅沥风鸣。渐觉短檠多意味，好伴取、读书声。
四壁冷清清，孤帏影易惊。把桐君、几上聊横。流水欲弹还又歇，残月落、一天青。

卖花声·风雨惜梅
子鹤妻伊，高士襟期相许。任春来娇歌艳舞。繁华载路，独占深山坞。王孙有意终非伍。
琼琪满树，恨杀无情少女。姿摧残更加连雨。师雄清梦，历乱寻何处。难触目粘泥籍土。

张引元
点绛唇·答母
时节朱明，暖风初入芭蕉院。归期日盼。松尽黄金钏。
病起南楼，愁睹将雏燕。无由见。白云何幻。十二阑凭遍。

菩萨蛮
落红飞尽翻风片，芭蕉初放轻葵扇。掩袂立斜阳，归来双燕忙。
金尊空自举，不破愁千缕。生计转无凭，风波何日清。

浪淘沙·忆母
新月冷雕檐，离思绵绵。椒花未举已潜然，可惜清光如昼也，两地愁看。
拨尽玉炉烟，兰麝慵添。瑶草三复转情牵，目断征帆何处是，锦字谁传。

念奴娇·春日怀家寄母
燕舞莺娇，看韶光，又是清明时节。乍捲湘帘春昼永，病体素罗犹怯。恨写孤桐，书传只雁，字字伤离别。栏杆徙倚，一腔心事难说。
繁华瞬息当年，旧游回首，惟有西楼月。亲老北堂违菽水，望里暮云遮叠。事业无成，红颜易改，风景摧心折。珠沉璧委，恐惊明镜容发。

华慧空
浣溪沙·清明踏青，阅表姊新词，欣然继作。
寒食初过报好晨，踏青携伴访佳人。吟窗艳思坐生春。
曲里燕莺歌婉转，毫端花草斗鲜新。底须绮陌趁香尘。

沁园春·病中诀别口占
　　六十年来，弱草栖尘，春归梦醒。 似吐丝作茧，缠绵欲尽，采花酿蜜，辛苦垂成。 多病衮师，无家织素，弃置何烦属累卿。 今而后，把幻缘剪断，万劫冥冥。 
　　知卿影事萦情，料难禁，悲从腹里生。 怅芦帘纸阁，芸编历乱，冰床雪被，兰炷青荧。 眼莫长开，肠休频转，留取禅心伴老僧。 来朝去，便鸳摩一卷，送我西行。

张瑛
秦楼月·月下闻邻女吹箫
箫声闹，多情人奏伤情调。风前月下，有愁谁告。
吹落梅花春欲老，人间应是知音少。知音少，此情惟有嫦娥知道。

行香子·花朝
雪霁瑶台，日暖瑶台。好时光、畅我心怀。一般造化，几样安排。见桃花敛，梅花落，杏花开。
才过东阶，又转西阶。湘帘外、再四徘徊。满园春闹，谁做诗媒。有蝶儿舞，莺儿唤，燕儿来。

一剪梅·人日即事
晓来春色满天涯，风绕窗纱，日绕窗纱。争向新光斗丽华。人也欢哗，鸟也欢哗。
把酒微吟清梦赊，起对梅花，卧对梅花。忽闻萧鼓太周遮。知道谁家，问道谁家。

醉春风/怨东风·题扇头美人
孰把轻纨扇，绘出青蛾面。娉婷袅娜向花前。倩倩倩。一分水墨，十分摩揣，三分妖艳。
有人容可羡，昔日曾窥见。记得情娇态更妍。念念念。是谁家女，是谁家画，是谁家院。

金人捧玉盘·午日同父作
不觉是，天中节，日融融。小窗似锦石榴红。兰汤沐罢，灵符高挂室西东。绿阴院落，闲游戏、两袖生风。
笑儿曹，争艾虎，看女伴，斗花丛。开绮席、术酒馨醲。一觞一咏。胜如歌舞玉楼中。随时节即便成佳境，何必仙宫。

贺绿
一剪梅·寄家季妹
秋来寂寂掩重门，虫语空庭，叶打疏棂。看朱成碧倍销魂。愁绪纷纷，情思昏昏。
梦中可许暂相亲，一晌分明，一霎无凭。凄凉枕簟夜如冰。听断鸡声，数遍钟声。

贺洁
如梦令·秋宵
宝凤斜飞慵整，一种闲愁誰省。红压小栏杆，扶住一枝花影，花影花影，泪眼且看秋景。

一剪梅
髻子蓬松掩镜奁，花也慵拈，香也慵添。倚栏终日病恹恹。风自开帘，月自穿檐。
一庭芳草绿铺毡，红杏初甜，斑笋初尖。玉阶微步望银蟾。鸟影兼兼，柳影纤纤。

烛影摇红
绿鬓慵梳，昼长不放香帘锁。罗衫香褪兽烟消，脈脈愁无那。谁摆花枝袅娜。悄窥人、黄鹂一个。玉阶苔遍，寂寂花茵，愁人独坐。
燕子多情，衔泥故向帘前过。年年多病似伤春，料亦春怜我。兰梦因风搅破。盻枝头、累累熟果。鹊饥偷啄，戏拽金铃，含桃惊堕。

张传
捣练子·梅花
皎似雪，洁如霜，分外清幽一种香。可爱冰心甘冷淡，几枝疏影照斜阳。

浪淘沙·秋夜
霜薄未曾严，金粟初添。暮山晴碧淡冰蟾。月姊怜香思照影，尽揭云帘。
寒到尚迟淹，趁暖裁缣。闲愁端不上眉尖。挑起银灯消永漏，彩线重拈。

虞美人·春晴
荼縻架上莺声细，也道春光丽。轻寒轻暖养花天，早有牡丹几种色鲜妍。
晴丝抱逗残红片，兜住垂杨线。游人半为踏青归，恐怕妒花风雨两相催。

冯挹芳
菩萨蛮·雨窗对菊
绣衣风透馀香织，玲珑嫩叶凝眸碧。花影半帘秋，箫声起画楼。
夜深人独立，风雨萧萧急。烛灺闪虚棂，疏枝映素屏。

喻撚
踏莎行·偕嫂游湖浦
画阁妆馀，东风正早，且闲刀尺听啼鸟。湖乡十里趁花开，凌波莫惜鞋头小。
树里人家，堤边芳草，远山无数横天表。频年苦忆故园春，今年始觉江南好。

捣练子·春日偶占
香欲冷，雨初残。春事无多怕绕阑。侍女不知愁绝处，却持花片向人看。

浣溪沙·示莲女
晓日当窗理绣丝，莫调金粉莫拈诗。倦馀聊倚碧梧枝。
道蕴才华妨静女，少君风范是良师。耽书休似阿娘痴。

张娴婧
菩萨蛮·问海棠
海棠昼睡胭脂冷，杜宇枝头呼不醒。想是怯东风，沉沉春梦中。
闲来花槛外，漫把花愁解。切莫更朦胧，轻将锦被笼。
2·连城山房
风捲落红愁不歇，枝头燕剪裁桃叶。花气沁帘香，游丝挂绿窗。
蕉青鸾翅影，草碧龙须冷。无语对瑶琴，闲花落胆瓶。

忆秦娥·听杜鹃
春去矣，蘼芜绿遍苔痕紫。苔痕紫，暗叶啼风，老红泣雨。
燕解人愁已不语，杜鹃犹在寒烟里。寒烟里，道不如归，何时归去。
2·秋夜听雨
寒雨涩，寒风风响寒檐铁。寒檐铁，叮叮点点，萧萧瑟瑟。
寒蛩趯趯吟寒叶，寒衾寂寂寒灯灭。嘈嘈唧唧，凄凄切切。

张道介
长相思·秋夜
灯影残，月影残，烟树微茫夜已阑，个人犹未闲。
思恹恹，病恹恹，一段心情何处牵，长天秋水边。

武陵春·春暮
杨白花飞飞几许，点点落帘钩。萍踪切莫逐波流，端为那人愁。
鸠妇呼晴还唤雨，晴雨总无由。好携樱笋上兰舟，绿阴天际游。

浣溪沙·夏闰
开遍荼縻一院香，困人天气日初长。池塘深浅浴鸳鸯。
禊帖午临欹枕倦，玉琴晚奏短襟凉。登楼惆怅又斜阳。

满庭芳·题画拳石
泼墨濡毫，缀成小石，宛然霞浸云烘。幽窗舒卷，几席列奇峰。点点莓苔如滴，清闲供、可入诗筒。消昼永、评花品茗，日日坐春风。
何殊，游胜地，连山拱壁，软土推红。见岚光岫色，倒映帘栊。休羡南宫怀袖，玲珑样、晴雨空濛。珍藏好，莫教轻掷，文锦细加封。

彭琬
锦堂春
莫云别未三秋，见月几番圆缺。自思量有限柔肠，惹闷怀千叠。
灯花夜夜灰心，喜鹊朝朝饶舌。惟我杜鹃知我意，向枝头啼血。　
又本作：月已几番圆缺，漫云别未三秋。谁怜心曲无多地，贮尽万千愁。
　　鹊语朝朝无准，灯花夜夜空留。恼他云树连天远，何处认归舟。

彭琰
一寸金·十姊妹花呈玉映女兄作馀附录
绣屋银屏，生小连枝开取。笑昭阳，合德空传，双绝二乔，倾国输他未字。林下标风致，论才貌，谁甘第二，闺中费、几许平章，连普添枝上花史。
只数排行，难分娣姒，红颜总相似。便成都、眉样装成，一色回心词艳，香分何处。恼乱探花史，原只合、花间序齿。殊非是，十八封姨，花信知同乳。

成岫
菩萨蛮
绿杨深处黄鹂坐，苍苔门巷无人过。帘卷接湖光，六桥车马忙。
锦塘花历乱，云拥雷峰暗。触绪抚瑶琴，澄怀一寄心。

醉花阴·题画
风送琅玕声簌簌，四月林齐绿。纵目寄湖山，惆怅今春，只是莺声熟。
自嗟锦瑟年华促，日对生绡够。点染似迂痴，幽涧寒藤，疏树黄茅屋。

虞美人·春闺雨中
一春花事多催挫，怪杀连连雨。梅羞杏泣海棠愁，愁绝桃花含怨放楼头。
嗔他鸠妇相呼闹，睍睆莺声巧。听他溜滴滴阑干，滴破阶心只是怯春寒。

倪小
菩萨蛮·秋夜独坐
兰闺幽静纤尘绝，博山香炷挑灯爇。何处弄哀筝，凄凉独自听。
银河清似水，人坐秋声里。窗外月华生，粉墙花影明。

长相思
花也新 ,柳也新 ,昨夜南楼梦踏青 ,朝来记不真。
歌几巡 ,笑几巡 ,日日寻芳泗水滨 ,由他姊妹嗔。

周蕉
浣溪沙·春半
燕尾翻风双剪轻，柳眠惊觉乱啼莺。四旬有五半分春。
窗外三更寒食雨，梦中一个惜花人。此时不怕不消魂。

卜算子·春病
心是惜花疼，足是寻春乏。花残春老病根由，病也风流煞。
欲补恨难消，欲泻情还弱。春来花放是良医，此外曾无药。

虞美人·怀外
别后音书无片纸，一只鸳鸯愁欲死。莫将行迹比萍踪，便是浮萍还有日相逢。
枝头豆大青梅小，拟似芳心酸意少。寻山问水竟忘归，辜负山明水秀眼和眉。

陈契
点绛唇
春色撩人，闷来闲步苍苔径。花阴踏尽，倦向阑干凭。
试看雕梁，紫燕时相并。教人恨。飞花成阵，又惹芳心困。

菩萨蛮
1·兰膏收拾芙蓉匣，杏腮红雨春纤雪。羞绾合欢裳，偎郎抱玉躯。
香微烟穗灭，漏促琼签彻。残梦正迷离，寒鸡背月啼。　（琼签：漏箭的美称。）
2·今生浪拟来生约，从今悔却从前错。 腰带细如丝，思君知不知？ 
　　五更风又起， 两地依和汝。 着意待新欢，莫如侬一般！
3·山居回文
乱流溪树烟横岸，岸横烟树溪流乱。桥断接遥峰，峰遥接断桥。
焙茶山雨细，细雨山茶焙。秋到等闲鸥，鸥闲等到秋。

王昙影
思帝乡·独夜闻箫
睡初醒，起来天未明。独拥寒衾偏自梦难成。帘外冷风斜月透银屏。何处箫呜咽，不堪听。

渔歌子
柳垂青，花带艳，妆台独坐添悲盛。泪容销，双蛾淡，索把镜儿呵暗。
意潜潜，魂黯黯，纤腰渐觉春来减。燕声愁，莺啼惨，那得病儿不染。

赵氏
烛影摇红·楚中寄外
瑶瑟声悲，洞庭落木秋风急。兰旌桂棹水中央，渺渺烟波隔。独倚危楼百尺。正黄昏、长天一色。汀沙月淡，野戍峰高，寒山凝碧。
双鲤沉浮，锦书三载无消息。江南江北折垂杨，历乱愁如织。岁暮虚传画鷁。浪花残、莲歌声寂。云迷翠羽，露冷琼枝，流光暗掷。


  小檀栾室闺秀词钞（卷十五）    (一斛浊酒录入)
沈芳
浣溪沙·题白华夫人墨兰遗册
纫佩无由到澧湘，画眉窗下细评量。纤纤腕底自芬芳。
　　仙种料非怀梦草，墨花岂是返魂香。教人辗转思茫茫。

长亭怨慢·秋柳
断魂处，冷烟疏雨。远岸斜桥，乱垂残缕。漫说风流，可怜不是旧张绪。春前曾记，向镜里、描眉妩。换了好繁华，更瘦减、腰支难舞。
秋暮。 剩残蝉留恋，叶底抱吟凄楚。莺梭燕翦，恨抛却、青青都去。最怕听、唱彻阳关，又勾起、离愁如许。过几点芦花，休认长条飞絮。

东风第一枝
1·送春
玉笛临风，金杯醉雨，愔愔绿暗芳树。梦中犹觅，春痕病起，又添别绪。莺留蝶恋，只杜宇、催他归去。望小桥，一片伤心，细草远连南浦。
频搦管、自抄近句，恐洒泪、向时游处。采兰且待明年，折柳定难少住。月楼花馆，算尽是、短长亭路。怅美景，来往匆匆，可惜等闲虚度。
2·柳絮
拂水成蘋，随花吹泪，韶光欲系难住。漫疑晴雪，飘香艳说，谢庭咏句。寻芳渐懒，怪小巷、绿荫如许。向树底，乱扑轻烟，肠断踏歌人去。
空倚遍、绣帘绮户，难忘是、宝烟翠羽。落红犹积溪桥，那得一般解语。离怀正苦，莫误认、鬓丝添素。更杜宇，催送春回，几点弄愁疏雨。

绿意·春草
浓连水色，弄嫩晴苒苒，青遍南陌。别去王孙，愁满天涯，细雨又逢寒食。销魂最是汀洲路，有翠袖、蘼芜同拾。记送行、此地曾经古道，尚嘶金勒。
珍重登楼望远，乱红点缀处，还衬游屐。斗罢纤纤，小巷人归，但见烟痕狼藉。馀香不断，斜阳瘦影，几度蝶寻蜂觅。想昼间、梦绕池塘，好试谢家吟笔。

齐天乐·送秋露词人北上
临歧方悔相逢晚，新愁满怀难诉。倦抚瑶琴，闲拈象管，怕唱一声南浦。江空岁暮。看落叶荒村，乱山无数。正恨无聊，片帆偏又载人去。
迢迢故乡渐远，对泥林草屋，应念朱户。梦绕孤灯，寒欺客帽，休更听风听雨。离情最苦。问甚日归来，咏花同步。欲寄鸾笺，雁声沉晓雾。

一枝春·春雨
竹弄轻寒，又廉纤、酿出离愁多少。香车待觅，小径湿烟难扫。萧条院宇，渐绿长、满阶芳草。自望千里行云，雁足不传书到。
黄昏最怜人悄。正疏帘半卷，一灯相照。十年旧事，顿使暗萦怀抱。寒衾倦听，和莺语、隔窗催晓。肠断是、零落梨花，好春易老。

念奴娇·落花
香销玉减，又东风、断送轻红缭乱。谁倚湘帘弹粉泪，一霎闲阶吹满。天上琼宫，人间金屋，艳色难常恋。飘零如许，杜鹃深夜啼断。
惆怅薄命生成，韶华逝水，梦里人难唤。曾怕寒欺围锦帐，又替花愁春短。忍拾残脂，慵寻碎佩，独立深深院。多情明月，照来离恨何限。

暗香·落梅
梦回寒怯。正雨馀小院，斜飞香雪。一曲玉龙，吹晓霜，唤愁绝。寂寞闲溪照影，空辜负、五更残月。料倩女，袅袅离魂，昨夜返瑶阙。
情切，向谁说。记翠袖凭栏，那回同折。冶游易歇，江北江南忍轻别。肠断几声怨鹤，偏绝似、啼鹃凄咽。怅后约、桥畔路，但看绿叶。

忆旧游
记梅边款语，槛外论诗，静院无人。短梦凭风过，怅花飞碟瘦，易误芳辰。冷香尚留残菊，帘卷更销魂。又作弄秋声，梧桐细雨，生怕黄昏。
思君旧吟句，道一样愁怀，共掩闲门。眼底凄凉况，料春晖同恨，珠泪沾巾。小桥暗通流水，空自约湔裙。但倚遍危栏，悠悠望断日暮云。

长亭怨慢·次步华夫人韵
正惆怅、绿迷烟树。梦隔红楼，暗愁如许。燕子衔花，此时春满画桥路。旧游难续，还只恐、流莺去。独自立苍苔，记那日、弓鞋同步。
延伫。怨东风易老，两地锦笺慵赋。恹恹意绪。但镜里、恨添眉宇。闭闲门、暗数韶光，枉过了、几番晴雨。又满院浓荫，生怕蝶来都误。

醉花阴
镜里鸾分钗折半，牵惹离肠断。记取乍簪时，绿鬓朱颜，已被秋霜换。
驰驱万里关河远，泪洒琼花馆。回首黯销魂，秀句吟来，字字香生管。

江淑则
柳初新·春柳
灞岸骊歌初送别，眉晕翠痕轻碧。丰神袅娜，剧怜飘逸，瞥眼疏疏密密。疑是垂云环列。欲攀枝，离愁难说。
三起三眠时节。万千丝、香郊芳陌。鹧鸪唤雨，鸧鹒啼日，画出清明寒食。镇销魂、数声长笛。

更漏子·四月十四日五渠观水嬉是夜微有月色灯彩甚佳戏填此阕
月朦胧，灯摇曳，掩映画船佳丽。莹酒色，腻花香，轻风送夜凉。
呼回棹，人声扰，笛韵临风袅袅。筵乍散，曲初终，闲情笑语中。

踏莎行·春夜
新月娟娟，花阴沉静。夜深独自穿芳径。金铃犬吠悄无人，池塘凉浸春星影。
引起诗魂，吟怀谁省。隔林宿鸟枝头惊。不教幽梦落银床，莲钩露湿苍苔冷。

浪淘沙
1·踏雪
一笑步瑶阶，清景殊佳。不曾顾惜凤头鞋，低首凝眸浑不觉，深处偏埋。
纤手整金钗，诗兴难排。探梅不必到天涯，自有疏枝庭畔倚，折向萧斋。
2·春去
病起诵吟肩，新绿连天。一双燕子语春烟，笑问东君归去否，补饯芳筵。
荷叶叠青钱，风景堪怜。离情忽被落花牵，满地残红留几点，魂断阑边。

临江仙·月下看梅
一轮月似新磨镜，梅花弄影纵横。夜阑深院暗香生。寻诗临妙境，愿结岁寒盟。
莫是姮娥怜玉貌，流连欲画难成。忽听街鼓转残更。幽光无限好，玩久觉风轻。

贺新郎·和韵答闺友
落落深闺里。剩楼头、一轮皎月，是侬知己。自顾此身如倦鸟，栖息枝头垂翅。只披读、离骚销志。不信词人都福薄，看千秋、得意曾能几。伤心处，已无泪。
生来无分穷经笥，日销磨、针箱线帖，可知遭际。满院凉烟秋雨后，多少闲愁慵记。嗟荣利、浑如敝屣。天地虽宽罗网密，料人间、独醒谈何易。把万事，付酣醉。

龚自璋
金缕曲/贺新郎·和吴蘋香夫人
海样韶光好，捲珠帘、艳阳天气，莺啼春晓。柳压红阑花映户，阆苑飞尘难到。羡清福、如君绝少。絮弱风狂都莫管，坐文窗、珍重如仙貌。休只是，替花恼。
人生大抵怜同调。费几番、沉吟握管，挑灯起草。百幅涛笺挥翠翰，要与锦机斗巧。觉漱玉、当年才小。香梦欲成还唤起，听声声、花外啼娇鸟。云鬓乱，玉钗掉。

吴柏
水仙子·泛湖
湖开晓镜碧如油，山列烟屏翠欲流。小桥十二绕芳洲，柳中舣花外楼。
锦堤金勒试骅骝。风淡宕，莺花丽，水空明，荇藻浮。听不尽箫管歌喉。

沈珂
浪淘沙
帘捲百花香，柳线飘飏。莺梭燕剪往来忙，二十四番风信里，几许韶光。
一咏一倾觞，酒涤诗肠。揉花斗草赛芬芳，流水落花飞絮舞，都是文章。

蝶恋花
花事阑珊春已暮，客里韶光，半在愁中度。深院黄昏人不语，无聊独把心香炷。
啼鸟催归声故故，怅望云山，目断江南路。幽怨满怀凭若诉，罗襟泪落无重数。

虞美人·题有约不来过夜半图
凭栏怯怯纤腰娜，雾鬓云鬟亸。修眉淡扫远山痕，任是无言，我见也销魂。
琐窗一剪灯花落，似有楸枰约。闲拈玉子意阑珊，只恐夜深，不耐五更寒。

天仙子·咏兰
绿窗春倦娇无力，云鬟低亸抛书立。素心人对素心花，频玩阅，料应说，侬心也是花心洁。

烛影摇红·题晏芳二姊遗照
慢展仙真，拈毫泪已如珠贯。不堪回首忆当年，朝夕常相伴。曾炷心香一瓣。凭蟾魄、诉从心愿。壎篪同和，盟约来生，竟成诗谶。
不道缘悭，今生如此他生远。伤心最是北堂萱，几见双眉展。入世昙花真幻。更何心、再飞柔翰。窗前往日，画里而今，九回肠断。

卜算子·秋暮
秋色已堪伤，何况秋将去。窗外秋虫断续吟，似欲留秋住。
惊梦恼秋声，欹枕听秋雨。一寸愁心冷若秋，一唱悲秋句。

如梦令·仲夏渐暑有以纨扇乞画梅即题扇后
玉笛江城频奏，又是熟梅时候。扇底墨花开，似有暗香盈袖。知否，知否，挥去春风如旧。

雨中花
风雨连宵窗外骤，也不管绿肥红瘦。飞絮帘栊，落花庭院，都是销魂候。
细吮梅花心暗构，倩冰纨将春留逗。写出孤标，摹成没骨，春色还依旧。

金缕曲/贺新郎·次韵和湘江吟社探梅词
遥指罗浮坞。却依稀、烟笼雨润，杏林桃渡。闻道江南风讯早，花著窗前几树。是红豆星星初吐。破冻含娇将蜡送，岁寒心、不改冰霜度。酬白雪，阳春赋。
板桥驴背寻诗去。忆当年、孤山旧梦，从头记取。茅舍竹篱甘寂寞，不耐人间徵羽。寄相思、魂销驿路。试问几生修得到，结兰因、絮果癯仙侣。卿怜我，侬怜汝。

万钿
满江红·题黄韵甫帝女花院本传明季坤兴宫主
残照西风，浑不见，汉家陵阙。更堪伤，琼蕤珠蕊，一般摧折。家国空悲田换海，亲庭不奈金寒玦。痛余生，何处认离宫，娥台（土厥）
春茧恨，丝难绝。银烛泪，啼干血。叹吴门鹤去，秦楼箫咽。眼底新欢人倚玉，心头旧怨禽衔石。比乐昌，破镜强重圆，圆还缺。

朱云裳
疏影·寄月坡
轻寒小暖，又杏花雨过，草长遥岸。杨柳梢头，多少春光，渐被东风偷换。销魂自送孤帆去，便瘦减、冰肌谁管。但绣窗、课女红馀，有句暗题纨扇。
回忆连环忽解，帕罗凝泪点，天渺人远。且喜双鱼，寄得鸾笺，几度剪灯重玩。平安算把离愁慰，奈此际、情怀难遣。更夜深、怕入屏帷，对镜自除钗燕。

张芥
暗香·乙丑春家大人缄示梅花词用石帚韵敬祁
绣窗晓色。正梦回瘐岭，一声羌笛。小展绿纱，对此盈盈忍轻摘。万点琼瑶缀树，彩鸾下、偷描仙笔。月乍过，筛影横斜，香气拂吟席。
梅国，久寂寂。怅万里路遥，梦痕空积。题笺欲泣，清冷官斋镇相忆。疑是花神索笑，几朵晕、屏山轻碧。恨驿使、无便也，几时寄得。

张屯
暗香·和张笔芳梅花词
溶溶夜色。向苔阶小立，临风横笛。香袭素裾，珠橤盈盈忍攀摘。最爱孤林淡月，写清韵、疏帘吟笔。卷绣幕，玉蝶飞来，春影堕文席。
南国，境沉积。正瘐岭梦回，冻雪犹积。翠弦欲泣，历尽冰霜不堪忆。还剩一枝瘦骨，疏竹外、石寒溪碧。闲看取、潇洒致，冷情自得。

吴麟珠
长相思·题美人斜倚薰笼图
镜慵窥，枕慵欹。正是香温锦幄时，含颦如有思。
夜何其，漏频移。冷暖年来只自知，不眠犹待谁。

陈素安
调笑令·咏蝶示舍妹慕洁
蝴蝶，蝴蝶，记取花香时节。双双舞白翻黄影，弄帘帷日长。长日，长日，飞上个人裙褶。

忆王孙·春夕
花梢斜挂月纤纤，绣线才抛玉指尖。燕子嗔人不下帘。闷恹恹。翠黛愁多不用添。

琐窗寒·闺情
砌竹摇波，瓶花弄影，月痕微度。新寒太甚，怕启绿窗朱户。听檐梢、风耶雨耶，搅来落叶纷无数。和碧梧墙外，琼箫一曲，断云归去。
无绪。伤孤处。见绛蜡烧残，泪珠似许。脂痕拭尽，莫到心灰无主。背银缸愁整凤衾，者宵怎觅前梦处。唤侍儿、且放罗帏，数更筹五。

汪静娟
菩萨蛮
鸾笙吹醒鸳鸯梦，零缣断墨须珍重。春去冷苔衣，落花红乱飞。
清才高咏雪，小劫罗浮蝶。吟阁剩斜晖，遗芳魂不归。

刘絮窗
行香子
柳色才匀，草色方新。怪东风、酿就离情。弦鸣玉轸，酒泛金樽。奈不销愁，不销恨，只销魂。
极目行云，是处伤神。看斜阳、又近黄昏。桃花片片，杜宇声声。正欲归春，欲归鸟，未归人。

汤芷
琐窗寒·题汤德媛寒闺病趣图
不恨偏愁，非慵似懒，恹恹终日。年华逝水，又是暮冬时节。倚妆台、双颦翠蛾，云鬟强整娇无力。正峭寒一阵，侍儿低语，夜来微雪。
帘密。休轻揭。怕见了梅花，怜伊瘦骨。葱尖拢袖，闲究还丹真诀。更多情、呵冰草书，几回鹿脯从人乞。待和风、吹暖兰房，共玩春宵月。

夏倩雯
金缕曲/贺新郎·次吊银屏井韵
声寂琼箫后。悟姻缘、沤珠槿艳，文鸾双耦。姓氏凌波仙子妙，花貌絮才兼有。叹却扇、新词才就。缘浅三年春梦短，是兰香、谪下红尘走。看遗挂，黯回首。
玉台妙咏温家妇，斗尖叉、一般清绝，绮思各剖。怨别东风才几日，输了天长地久。检奁箧粉花红绣。尺八箫儿休按曲，怕吟魂、前调都翻旧。营斋奠，一杯酒。

陈银
捣练子·即事
添沉水，理瑶笙，宝帘摇曳细风生。偷将离恨花前诉，只恐鹦哥浪学声。

秦桢
卖花声/浪淘沙
窗外雨潇潇，炉篆香销。闲拈湘管写芭蕉，蕉上雨声心上恨，一样难描。
无计破无聊，试剪红绡。自怜去住等春潮，连日阴晴归未稳，又说明朝。

吴青莲
南乡子·秋夜纳凉
独坐擘蛮笺，小院蛩吟雨过天。秋月纤纤秋汉净，迟眠，睡鸭香消袅细烟。
悄倚画栏边，素袂临风雅欲仙。人影娟娟花影瘦，堪怜，赢得新凉又一年。

卢蕴真
如梦令
晓梦未离鸳被，忽被啼莺惊起。浓翠扑帘旌，飞遍一庭红紫。弹指，弹指，九十日春去矣。

锯解令·春暮有感
朝来几点催花雨，早柳絮、风前乱舞。瑶筝试理十三弦，漫弹出、闲愁无数。
呢喃燕语。多少离怀待诉。玳梁未改旧巢存，却为底、飞来又去。

醉春风
屈指清明近，东风吹更紧。锦帷绣幕昼常垂，闷闷闷。丝柳长堤，梨花深院，试探芳讯。
蝶梦花间稳，不管人愁损。横斜几折小阑干，认认认。绿绕红围，都应未改，旧时情景。

周敏贞
浣溪沙·黄叶
未展枫林旧锦帷，轻霜为染作仙衣。也分新色似鹅儿。
浓衬山眉金粉画，艳题宫体色丝辞。影和昏月上窗时。

黄兰雪
醉花阴·悼表妹周姞
香魂还忆人间否，烟缕消金兽。寂寞旧妆楼，环佩声遥，月照纱窗透。
可怜人返瑶京后，忍见年时绣。篱角剩黄花，颤向西风，犹似生前瘦。

高阳台·秋晓
高树含烟，凉花滴露，碧天澄澈如波。促织声停，知人懒掷金梭。风前几度凝眸立，算愁心、无奈秋何。漫楼头，赢得遥峰，学敛双蛾。
香消宝鸭云屏檐，早寒生楚簟，扇却轻罗。欲觅馀芬，池边但有残荷。争春旧馆听莺处，料而今、绿满庭莎。忍凭栏，数尽飞鸦，盻断明河。

翠楼吟·丙寅仲秋登舣舟亭赏桂外子索赋
洗砚池边，舣舟亭畔，秋光乍晴堪掬。幽寻无限好，正开遍一林金粟。栏杆曲录。见隔坞回廊，临流修竹。香何酷，午风轻散，俊游云属。
满目，看尽繁华，宛画图新展，十洲横幅。斜阳金碧里，爱行遍陂塘林麓。丰碑高矗，缅一代英才，千秋芳躅。吟情触、远天忽送，数峰浓绿。

韩瑛
忆江南
1·聪明误，冰雪擅才华。秋雨芙蓉人似玉，春风杨柳笔生花。云锦织流霞． 
2·聪明误，才藻损年华。剩有新编工柳絮，堪嗟薄命比桃花。鸾驭返烟霞。

丁采芝
百字令/念奴娇·病怀
露华侵晓，酿春寒种种，动人愁绝。底事三更眠不稳，窗外雨声凄切。细数铜壶，频添绣被，兽碳红炉灭。心情无那，不知还向谁说。
况是十载离家，半生作客，入世遭磨折。辛苦好偿儿女债，赢得病怀如结。梦绕青门，枕凝红泪，瘦影横残月。晨鸡三唱，醒来又听檐铁。

浪淘沙·重读生香馆诗词题后
开卷便生怜，好句如仙。玉钗敲断梦难圆，如此韶华如此过，那得延年？ 
底事不成欢？月夕花天。怀人题遍衍波笺，个里伤心人不晓，说也凄然。 

朱美英
沁园春·茉莉
玉琢玲珑，小朶娟娟，开当晚凉。看露华洗出，栽须瓷盎；晚风吹放，灌合琼浆。鸾镜妆残，蝉纱浴竟，小摘斜簪趁月光。句留处，是五更转侧，两鬓凝芳。
罗纨柄贮昏黄。正斗帐红罗绮梦长。记□篮挂处，偏叠雪桃；笙展罢冷，吹欲凝霜。十幅鸾笺，一枝斑管，不写人间第二香。关心甚，比陔兰采得，先奉萱堂。

徐绍芬
捣练子·秋夜
垂罗幌，拥香衾，银缸明灭夜沉沉。无端铁马声频送，幽梦惊残月半林。

黄玮
南乡子·观水嬉
罗绮满回塘，绰约凌波斗丽妆。十二雕栏帘尽捲，悠扬，何处莲歌唱夕阳。
击楫荡中央，腻粉零脂溅素裳。惊起鸳鸯三十六，翱翔，仿佛漫空锦幔张。

张芬
虞美人·寄怀素窗陈姝回文七律
秋声几阵连飞雁，梦断随肠断。欲将愁怨赋歌诗，叠叠竹梧移影，月迟迟。
楼高倚望长离别，叶落寒阴结。冷风留得未残灯，静夜幽庭小掩，半窗明。
（倒过来成一首七律）
明窗半掩小庭幽， 夜静灯残未得留。 
风冷结阴寒叶落， 别离长依望高楼。 
迟迟月影斜依竹， 叠叠诗余赋旅愁。 
将欲断肠随断梦， 雁飞连连几声秋。

玉蝴蝶·秋蝶同沈蕙孙妹作
一树丹枫掩映，盈条橘蠹，碧茧双连。拾去暗藏，金合羽化翩跹。粉糁糁、徐开金翅，风拂拂、渐褪香绵。晚霜天。齐纨已弃，无计留仙。
飘然。风流谁拟，吴娃十五，学舞楼前。疏柳闲花，春光应结再生缘。恋痴情、青陵冢上，添诗思、黄菊篱边。最堪怜。悲秋人瘦，梦破寒烟。

燕翼
清平乐
凌波仙女，重返瑶天去。妙墨人间留寸楮，增了秦嘉愁绪。
记曾翠阁联吟，玉窗倦绣金针。针线尚留残帖，至今酸刺芳心。

钟维则
湘春夜月
近新霜。月风帘捲销魂。况是旅馆无聊，心事不堪论。知否天涯小住，笑浮踪无定，同是萍根。便商量慰籍，怎生遣得，昔梦前尘。
疏钟古寺，悲笳雉堞，凉月朱门。刻翠裁红，便琢就新词丽句，都是愁痕。悲秋病酒，更那堪、客里深春。这节序、恼人间没个君苗，拌掷笔砚全焚。

方怀英
南柯子/南歌子·怀珏楼应夫人
曲沼荷钱碧，繁枝榴火红。行帆流水梦无踪，翘首白云当户、叠奇峰。
梁燕绸缪语，怀人寥寂中。关河百二路重重，难向溪头双鲤、问诗筒。

姚若蘅
菩萨蛮·自题望云思亲图
行人不共秋鸿返，劳劳盼断看云眼。悄立倚桐荫忆亲停素琴。
蕉心秋共卷，梦绕天涯远。不见华峰青，晚风吹竹林。

如梦令
一夜小庭疏雨，添得绿苔如许。晓起自凭栏，几簇玉簪才吐。无语，无语，闲看虫丝一缕。

包韫珍
浪淘沙
玉露下泠泠，斜汉无声。风吹砌竹近三更，一带红墙临小院，飞过流萤。
寂寞绕廊行，屈戌双扃。往来魂梦不分明，珠泪半干灯半灺，一晌忪惺。

菩萨蛮·庭前绿叶渐浓计饯春无半月矣病起有怀率成短阕
绿阴一地池塘静，翠生一地罗衫影。扶病倚栏杆，箫声起暮寒。
日长云鬓亸，不耐熏香坐。斜日下楼西，梦回闻鸟啼。

钱令芬
忆王孙
风疏雨细鸟声阑，花信频催到牡丹。几回斜倚玉栏杆，怯衣单。不分春阴如许寒。

清平乐
闲扃绣户，静听潇潇雨。料得杏花红渐吐，已过清明时序。
铜壶忽转三更，银缸一点还明。惊破闺中残梦，无端勾起离情。

程□□
临江仙·秋初即事
待扫蘼芜开菊径，雨馀天气愔愔。花窗小立自沉吟。隔栏拈倦蝶，轻粉浣兰襟。
扣砌芳魂娇妒梦，十分寒透春心。西风无力上花簪。飘飖惊坠叶，秋思渺难寻。

芭蕉雨·秋雨
帘捲一天霁色，喜连宵风雨，收今夕。一霎晚云如墨，无端带暝连阴，作成深黑。
点个灯儿闷绝，细把闲愁忆。忆多时忘却、窗前滴。重倾耳、陡惊心，又是惨惨凄凄，萧萧飒飒。

李华
凤凰台上忆吹箫·赠徐玉真校书
翠袖轻翻，单衫软衬，依依小立人前。爱绣鞋纤窄，半露裙边。为问来因底事，羞无语、一笑嫣然。防侬妒，自除粉黛，不整花钿。
芳年，自嗟命薄，纵历遍欢场，飘泊谁怜。只练成仙骨，才了尘缘。看取西风黄叶，凋零易，几个能全。何似那、知时暮鸦，绕树回旋。

将□□
浪淘沙·立夏前送妹
剩得几多春，十二时辰。满庭飞絮糁花茵。添阵潺潺帘外雨，深院黄昏。　　
独坐掩重门，愁倒芳樽，便无离别也销魂。明日那堪南浦去，又送行人。

于晓霞
壶中天慢/念奴娇·秋夜悼蕴辉姊用漱玉词韵
闲庭人静听寒砧，一片绿窗深闭。雨滴芭蕉风撼竹，作出暮秋天气。橘绿橙黄，鲈肥蟹满，遥忆江乡味。故人何在，天涯有泪难寄。
回首联袂西园，踏青斗草，曲栏杆同倚。杜宇声声惊客梦，往事蓦教唤起。玉笛慵吹，瑶琴罢抚，总是思君意。寸心千结，问君曾否知未。

菩萨蛮
雨纤风软春将半，春愁空逐游丝乱。辜负踏青期，游踪因病稀。
画梁双燕懒，花落闲庭晚。金鸭篆烟残，罗衣怯春寒。

水调歌头
山色淡何处，都在渺茫中。白云千缕万缕，忽现又还封。如此风光休误，只合焚香煮茗，相对抚丝桐。古寺隐林杪，依约度疏钟。
倚危栏，舒远目，意无穷。乱鸦阵阵归去，鸟道暗相通。岭畔丹枫落去，陌上绿杨调尽，晚节羡苍松。抚景一长啸，幽思付归鸿。

于懿
踏莎行
病骨难支，鬓云渐薄。钏鬆瘦减兰边玉。夜来双袖不胜寒，无言自倚潇湘竹。
凉影侵帘，啼痕染烛。寂寥庭院愁萧索。残灯久伴可怜宵，金钱暗把归期卜。

醉花阴
梳裹登楼春起早，新绿池塘草。日日误寻芳，细雨丝风，断续何时了。
商量半臂铺绵少，花勒微寒峭。卦里问归期，越是多情，越是多烦恼。

劳纺
蝶恋花·立夏前一日
剪剪东风侵绣户，吹绿苔痕，还又吹轻絮。蝴蝶翩跹飞不去，十分春色将如许。
燕子呢喃花外语，商略芳春，明日归何处？檐底蛛丝千万缕，玲珑欲罥斜阳住。

齐天乐·秋暮
迷离衰草秋容老，凄凄蓼花红悴。归雁横空，疏林坠叶，无限秋声盈耳。重阳过矣。又疏雨连朝，酿成寒意。舞蝶伶俜，寻芳犹绕画栏底。
谁家暮砧敲碎，一声声断续，如诉愁思。瘦菊垂英，轻云弄影，小院添来清致。霜螯正美。更把酒东篱，浅斟微醉。袖染寒香，晚风侵绣袂。

点绛唇·春暮
轻暖轻寒，单衣未试春将去。满庭飞絮，草色青如许。
目送征鸿，愁绪萦千缕。闲凝伫，凭栏无语，芳树斜阳暮。

摸鱼儿·新荷
听莺声，送春归去。闲庭换了幽景。轻风吹动柔波绉。溶漾碧纹难定。阑独凭。看数点青浮，弱牵丝荇。残芳满径。被紫燕衔来。绿萍圆处，片片落红冷。
凉珠莹。晓露盘中微凝，摇摇将碎还整。呜蝉几日催炎暑。出水亭亭妆靓。香气静，更翠盖红衣，绰约明姿映。斜阳乍暝。待皓月当空，水光皎洁，高下舞清影。

高阳台·秋雨怀三姊五妹
小雨催诗，高柯堕叶，凄凉作尽秋声。恨已难消，秋声更不堪听。朝来试捲疏帘看，惜庭花、一半飘零。最萧条，篱菊开迟，未著寒英。
家乡迢递三千里，怅怀人滋味，几次曾经。天末遥峰，青青遮断归程。归书但道安无恙，纵伤心、怕说离情。到重阳，不插茱萸，也自愁生。

蝶恋花·春寒
懒上画楼楼独凭，春已三分，翻较残冬冷。柳困花慵浑未醒，萧条闲却寻芳径。
香烬金炉销篆影，深护帘帏，尚觉东风劲。三两纸鸢吹不定，一丝界破轻烟暝。

百字令/念奴娇·秋日看花感怀拙寸
愔愔轩馆，蹙波纹、数叠湘帘垂地。庭树荫移斜照下，小立碧纱窗底。枝簇轻红，篱扶瘦绿，秋色方清美。对花惆怅，迢遥人隔千里。
无聊独绕珍丛，寒泉自溉，默默愁心碎。几幅蛮笺书遍了，不尽万重离思。画槛闲凭，幽芳共赏，往事依稀记。兵干扰攘，故乡名岁归未。

吴小贞
鹧鸪天·即用题方药堂虹桥春泛图旧词书寄
当年旧事久成空，剩有垂杨乱晚风。才子棹寻烟水外，美人梦破月明中。
悲命薄，泣途穷，青衫红袖略相同。伤心一种天涯客，君是杨花我断蓬。










第五卷

  小檀栾室闺秀词钞（五）    (一斛浊酒录入)
沈珮
捣练子·春晓
花露重，莫凭栏。楼上新妆怯晓寒。啼鸟数声惊梦破，却教愁事上眉端。

点绛唇·寒食
柳外莺啼，帘垂满地梨花碎。东风无赖，吹得人憔悴。
村舍烟稀，草色青青路。寻芳去，子规声沸，却被愁牵住。
2·萤火
素影翩翩，池塘雨过明如霁。乱飘香砌，几点星光细。
露冷风轻，寂寂重门闭。更深矣，照人无寐，独伴寒蛩语。

浣溪沙·春去
杨柳丝丝系玉骢，杜鹃啼处晚烟浓。春光遍逐水流动。
满院落花愁寂寂，一帘飞絮恨匆匆。无聊最是月明中。

卜算子·元夜
台馆遍笙歌，又是黄昏后。寂寂梅花小院开，报道春依旧。
梦断月初斜，素影清如昼。光景年年一样新，且放眉间皱。

菩萨蛮·晓妆
迟迟日影穿窗罅，晓寒人在重帘下。临镜独徘徊，低头学画眉。
钗横双燕小，蝉鬓云缥缈。妆罢步闲阶，海棠开未开。

巫山一段云·春闺
烟柳迷深院，春风袅翠鬟。锁窗人静意阑珊，飞絮满雕栏。
几点昏黄雨，吹残烛影寒。停针无语又更阑，独自倚楼看。

南柯子/南歌子·新秋
枕簟清无暑，波纹静欲流。微云过尽雨初收，正是晚凉时候似新秋。
香烬金猊冷，风轻翠影柔。谁家砧杵度南楼，又是一湾斜月挂银钩。

醉春风·春睡
弱柳遮芳径，帘垂深院静。倚栏无语日长时。病病病。燕子来时，莺儿啼处，绿柔红嫩。
小阁炉烟烬，睡起人犹困。隔墙何处卖花声。恨恨恨。午梦未舒，轻风乍起，落花成阵。

江城子·月夜闻笛
银河黯淡碧于流，数更筹，晚烟收。倚遍栏杆，无语思悠悠。何处画楼吹玉笛，惊客梦，动离愁。
鬓云斜亸玉搔头，月光浮，上帘钩。丹桂凝寒，素影弄轻柔。试问闺人知也未，风乍度，便悲秋。

南乡子·雪夜独坐得飘字
帘外雪初飘，翠幌香凝火未消。独坐夜寒人欲倦，迢迢，梦断更残倍寂寥。
楼阁遍琼瑶，庭树纷纷玉作条。林外梅花应放也，萧萧，香过寒溪第几桥。

吴山
菩萨蛮·回文咏月
薄云冰净光帘幙，幙帘光净冰云薄。清逼梦鸟惊，惊鸟梦逼清。
静阶流素影，影素流阶静。时露濯花移，移花濯露时。
2·鹤鸥闲共人游乐，乐游人共闲鸥鹤。松落露高峰，峰高露落松。
隔溪烟水白，白水烟溪隔。非是远忘机，机忘远是非。

减字木兰花·题画屏梅妃
宫闱落叶，金风团扇悲时节。玉漏迟迟，翠辇遥传太液池。
君恩浩荡，瘦影寒香如妾样。明月丹墀，谁奏新声一斛珠。
2·思母
连宵风雨，黄叶林间秋几许。大地清凉，游子惊心忆故乡。
人生如寄，对景频弹思母泪。何日归期，回首青霜黯鬓丝。

画堂春·题画屏雪儿
昨宵解珮梦江滨，朝来翠掩歌屏。黄鹂花底语星星，风度重扃。
蝉翼云鬟新碧，绮纨沉水馀馨。漫歌金缕荐佳醽，遥忆峰青。

罗敷令·夏日西湖雨霁
雨馀虚阁凉阴满，风细窗南，梦破邯郸，一枕清芬未可贪。
遥山壁立高云汉，不许云函，此境谁谙，羡他飞鸟远能探。
2·夏夜湖中访荷
湖莲十里清人魄，香泛衣罗，棹破烟波，碧汉迢迢淡玉河。
清凉人在双峰底，翠景婆娑，风月如何，夜色平分月较多。

鹧鸪天·题钓鳌图用黄鲁直韵
风细澄江浪不飞，一竿应不羡鲈肥。青山久对成良友，白鸟频来送好诗。
琼作骨，芰为衣。柳笛矶边立几时。静待一圆秋兔满，丝伦收拾载鳌归。

玉楼春·晚眺怀闺秀王辰若
暮云碧际知何处，四山之外疑天住。一片丹霞断竹来，两行白鸟分烟去。
极目寸心萦万缕，凭楼默诵蒹葭句。有怀常引梦天涯，犹然不识天涯路。

鹊桥仙·丁亥七夕
将秋尚夏，月鹃云巧，更湛碧星河清渺。女牛相别动经年，弟未识、离踪多少。
凭栏拟听，鸾笙韵杳，想又为明朝秋早。他时有分到瑶池，记问取、桥边乌鸟。
2·思量昨岁，秣陵此夕。正水阁、风清天碧。六朝佳处旧繁华，细草路红灯月白。
今年萍寄，隋宫咫尺。叹异代、烟花寥寂。情同旅夜起归思，何处是谢庭王宅。 
末句有本作“愁绝是隔江寒笛。”

青玉案·西湖七夕用贺方回韵
彩霞不续长河路，一水渺然流去。睆彼清光何以度。隔年离恨，千秋情绪，都在云深处。
笼舆倏转蓝桥暮，惜别应留秋月句。试语人间愁几许。两行情泪，满天秋露，疑是巫山雨。

法曲献仙音·梁溪雨中七夕
情以秋兼，事因时会，古说双星今度。淡月含烟，轻云披汉，河际贝宫琼户。怅浅碧摇空处，凄风又吹雨。
悄无语，叹红尘、妒人青鬓，幽赏事、多被风惊雨阻。疏落是襟怀，最难消、月明花膴。倚遍危栏。望天河、渺渺飞素。漫赓歌达曙。莫放此宵潜去。

满庭芳·秋遣
 归鸟休枝，夜虫鸣彻，小轩风过吹凉。雨晴天朗，诗思入潇湘。秋染重林瑟瑟，更何处疏远清香。曲池畔，绿红层叠，依约瘦莲房。
携撙闲吊月，支离病骨，潦倒贫乡。叹人生有几，况遇沧桑。且把双眉解放，领略些，水色山光。衷肠事，思亲忧世，别作一囊装。 

百字令·戊子春暮寓西湖坐雨有感
绿肥红瘦，正东风、欲转燕莺声碎。烟锁长堤，芳草醉，无那两峰如髻。湿翠粘天，断云贴巘，此际多新态。倚栏凭眺，三径故园荒未。
堪怜美景良辰，没来由只与愁相对。何事天涯蝴蝶梦，流连客舍难退。啼鸟多情，落红不管，领略无滋味。暮春也动闺思来诗内。

胡慎仪
满江红·题三泖渔庄图
古渡扁舟，横系在、柳荫深处。视西风，泖湖秋早，挂帆归去。一片斜阳萦岸曲，半湾流水沿门住。把鱼竿，独坐自忘机，盟鸥鹭。
频领略，烟霞趣。暖复寒，朝还暮。趁箕踞长啸，逍遥寰宇。茅屋春深鹤梦老，金炉香袅琴心古。劝垂纶，莫漫向衡门，栖迟误。

胡慎容
菩萨蛮
人言我瘦形同鹤，朝朝揽镜浑难觉。但见指尖长，罗衣褪粉香。    
若能吟有异，不管腰身细。清减肯如梅，凋零亦是魁。

凤栖梧·寄姊
罗袂香微风暗度，佳节重逢，越自生愁绪。镜影懒窥消几许，一枝愁压榴花雨。
岁月催人容易故，不是无情，故惹相思句。往事徒悲伤断处，双双燕子来还去。

杨澈
渔家傲·本意
一叶扁舟秋信早，舻声曳乱沙汀草。鸥鹭溪边争浴闹，芙蓉老，绿蓑披雨穿红蓼。
江上鱼鲜新酒好，摩娑醉眼乾坤小。欹枕睡酣风满棹，烟波悄，醒来漫唱渔家傲。

点绛唇·送女
绕藤依依，晨昏举止相携伴。欢容笑眼，解我愁怀半。
一旦轻分，握手难留恋。何时见，灯昏月暗，谁识离肠断。

阮郎归·忆女
灯前梳裹带娇啼，牵衣难别离。犹闻兰麝在深闺，几回错唤伊。
风日淡，暮云微，凄凉泪湿衣。梦中惊喜汝来归，觉回依旧非。

浪淘沙·除夜
残腊一宵除，香发瓶梅。樽前欢笑报春归，争奈一身情作恶，事事皆非。
病骨强支离，无限凄其。明朝椒酒捧觞时，还忆去年香阁里，有女相携。

踏莎行·秋景
短巷寒砧，孤城画角。嘹嘹征雁沙头落。断桥秋思不堪闻，被风吹入深深阁。
细雨梦回，绿罗衾薄。夜阑灯晕寒生幕。重门寂寂掩黄昏，梧桐叶上偏萧索。

满江红·秋闺
秋入银屏，金钩冷，湘帘高轴。叹秋老，芙蓉粉褪，桂枝香独。 月殿冰轮光乍冷，玉楼鸳瓦寒生栗。倚栏杆，庭院悄无人，风敲竹。 
　　池塘里，鸳鸯浴，帘栊下，鹦哥宿。听何处箫声，吹残红玉。 月转西廊花影乱，漏沉东阁砧鸣促。又依赖，铜箭已将残，疏钟叙。

蝶恋花·忆女
欹枕呻吟清不寐，病入人心，药石炉空沸。惨淡寒灯天欲曙，依稀残梦轻难记。
一片鸡声和夜雨，搅乱愁肠，总是伤心味。千遍思量千遍泪，何时得汝欣欣至。

杨澄
桃源忆故人
乍惊岭雪寒梅绽，暖阁红炉妆遍。锦帐佳人睡暖，冰壶一夜满。
烟寒山色偏宜远，楼上帘垂不捲。风急雁行吹断，云乱江天晓。

满宫花·春晓
春正迟，晨尚冷，水咽辘轳金井。深闺少妇不如愁，日对碧纱烟影。
燕掠画檐油幙静，红药翻阶瞑。东风杂引珮环声，一抹双眉慵整。

玉楼春·迟起
香闺几度眠过晓，罗绮风柔惊料峭。碧桃万树倚云栽，几日东风都放了。
花枝手自凌晨拗，图史馀闲香篆袅。雕栏十二锁春寒，楼阁重重人不到。

临江仙·春思
幽闺欲曙闻莺转，绮窗初日微明。新妆眉画远山横。此时花事了，燕子最关情。 
　　满地落花红作雨，倍添春思难禁。旧欢惟有梦魂惊。东风何太劣。吹断玉箫声。

苏幕遮·牡丹春睡
玉楼春，金屋晓。晓日低檐，紫雾红烟绕。处处喧晴闻好鸟。帘幙重遮，更卧人儿悄。
梦巫山，游阆岛。翡翠衾温，嬿婉偏难觉。强起不胜情思小。细数朝来，花落知多少。

风中柳·秋日寄外
每到秋来，黯黯倍增愁境。怯西风时惊骨冷，梦回人远，正深闺曲径，忆追欢不禁酒醒。
暮鼓晨钟，几许韶华犹剩。问何堪香抛粉尽，雕栏朱户，休教孤另，怕消瘦、相如多病。

刘云琼
如梦令
1·山树重重鸦裹，石窦微微云躲。细雨湿蓬窗，红洗秋棠半朵。萤火萤火，飞去飞来伴我。
2·花滴雨香莺啄，波皱云纤鱼掠。谁动护花铃，宝弹暗敲金箔。轻薄轻薄，人被柳丝兜着。

踏莎行·秋夜
独伴孤灯，紧攒翠黛。雕阑倚遍无聊赖。闲添宫饼篆烟微，一轮霁月悬窗外。
彩笔拈来，花笺重载。玉人此夜知何在。空教清泪洗残妆，那堪今夜愁如海。

刘碧
浪淘沙·新秋
昨夜雨绵绵，寒涩澄烟。薄衾萧索不成眠，晓起床头看历日，换了秋天。
绿叶尚新鲜，犹想争妍。教他知道也凄然，眼底韶光容易改，树且堪怜。

苏幕遮·客里送春
乱云中，残照里。又送他归，懒唤莺儿起。山径落红谁是主，别恨离情，目断韶华矣。
擘涛笺，飞翠尾。每到关心，逗得愁如绮。岁岁劳人长徙倚，一似杨花，暗去随江水。

秦氏
南乡子·七夕
细雨晚来收，绿柳梢头挂玉钩。几度欲拈团扇子，悠悠。数点流萤度小楼。
回首乍惊秋，深院凉生看女牛。乞巧穿针无意绪，添愁。倚遍栏杆不自由。

踏莎美人·又七月看锡山燃灯和表姊
微润侵衣，嫩凉生树，星桥一簇山深处。青帘翠袖几相招，赢得片帆欲挂又停桡。
小阁松风，幽窗蕉雨，与卿梦里还同语。漫投双鲤付轻潮，问取明朝乌鹊再填桥。

胡佩荪
鹧鸪天·花朝祝花
九十春光半已抛，千红万紫放今朝。怜芳叶底莺声嫩，选艳枝头燕舞娇。
花下祝，酹香醪，系铃护了更幡摇。好邀月姊多情照，忍逐风姨无赖飘。。

胡纫荪
浣溪沙·题大士像
七宝庄严坐普陀，慈悲一切感通多。金容画里果真么。
莲萼足登开觉路，杨枝手执洒恩波。贪嗔痴奈世人何。

念奴娇·中秋坐月和姑大人韵
秋风送爽，看团圞、冰镜遥空驾起。收拾绣床，瓜果设、拜月桂花影里。小院香烧，高堂酒酌，笑语生欢喜。寒辉流照，一年良夜能几。
还念赏玩琼楼，豪华易歇难，把铜山倚。天上人间，清是福、我与常仪同意。坐转眼壶，歌赓玉树，欲向晶宫寄。约他来晚，碧天依旧如洗。

王璐卿
浣溪沙
风落残红兰槛多，墙阴袅娜紫遛过。牡丹和露湿轻罗。
闲把鸳针穿蝶翅，戏抛绳拂引狸奴。昼长捱得绣功夫。

柳含烟·本意
容婀娜，意轻盈，一抹淡烟深锁。灞桥攀尽又还生，惹离情。
东风吹得春无主，搅乱半天飞絮。王孙马上不思家，奈何他。

玉蝴蝶·咏梦
怪尔庄生何事，勾人别思，惹我离魂。十二画栏，深处依旧黄昏。月溶溶，桃花满地，烟淡淡，柳絮盈身。正氤氲。香浮翠幙，雾锁重门。
殷勤忽听天际，数声横笛，一曲阳春。凝望琼楼，素娥如雪乱红云。似依稀、莺牵绣带，还缥缈、蝶绕罗裙。羡巫神。凌波来去，不动芳尘。

汤淑英
南乡子
天气最无凭，乍雨还晴又做阴。时候困人三月也，清明，暗买韶光柳醵金。
杯酒恣闲吟，寂寞春庭斗草心。院落昏黄帘幕静，沉沉，独坐谯楼又起更。

俞浚
捣练子·夏夜闻箫
荷露冷，竹风凉，小扇轻罗坐石床。何处凤箫吹不断，夜深明月转回廊。

江城子·江梅九月小院盛开词以纪之
小院秋老绽芳梅，暖风催，数枝开。徙倚红楼，明月暗香来。玉笛漫吹帘半捲，疏影里独徘徊。

清平乐·邻女出游堕钗而返戏赠
年华浪掷，早又梨花白。闲坐绮窗情脈脈，约伴同过绣陌。
枝头黄鸟喈喈，相扶踏遍花街。小玉嬉游不惯，忙中掉下金钗。

雨中花·灯下观牡丹
国色无双妖冶，欢赏正逢新夏。绛蜡高烧，锦帏低捲，一片红光射。
凭槛月来妆未卸，浑似玉环初嫁看。影弄瑶台，歌翻翠袖，醉倚沉香夜。

瑞鹧鸪·咏红树
露冷江皋万木秋，一林霜叶映南楼。遥疑蝃蝀天边落，近似珊瑚海上浮。
贴水波平风日淡，隔山烟净火云流。年年此际深宫里，可有题诗托御沟。

蝶恋花·寄怀慕韩江右
一带苍烟笼远树，望里斜阳，隔断天涯路。帘捲画楼双燕舞，寒潮乍落春帆渡。
柳谢花残江景暮，数点归鸦，叫过山头去。人又不来音又阻，柔情万缕和谁愬。

风流子·依韵答慕韩
汝年才弱冠，怎捱得，如此冷生涯。想潘岳善愁，霜侵旅鬓，谢安高卧，月照庭罳。问今日，几人怜白雪，谁个重乌衣。合浦明珠，终能遇主，荆山美璞，定必逢时。
从来英豪也，多穷困此际，再自沉思。待看名题雁塔，志遂鹏飞。笑纷纭世态，真同幻影，寂寥词客，喜独扬眉。且守青氊旧业，莫负天知。

沈关关
临江仙
春睡恹恹如中酒，小庭闲步徘徊。雨馀新绿遍苍苔。落花惊鸟去，飞絮捲愁来。
才觉春来春又暮，枝头累累青梅。年光一瞬总堪哀。浮云随水逝，残照上楼台。

沈士芳
渔歌子
凉气萧萧坐久生，风吹败叶落闲庭。窗纸响，砌蛩吟，残月依依影半明。

清平乐
柳风梅雪，绣幕云驱月。花气扑帘香影折，腰暖一双蝴蝶。
敛眉独倚金扉，轻寒吹上铢衣。满地星红小绿，凤尖怕蹴香泥。

相思引
1·绣阁无心理翠篦。臂环轻卸耳珰欹。鹧鸪香冷，频揭玉狻猊。
雁婿衔霜传锦字，猧儿带月护铜扉。无多春色，又逐杏花飞。
2·蟾影筛花印翠蚨。为寻粉蝶上兰陂。板桥怯渡，笑带柳枝扶。
归路卸头灯背立，回波旖旎态摩挲。春图半幅，香阁背人摹。

许玉晨
浣溪沙
翠竹阴深暑未消，玉荷池畔暗香飘。半规月影上梧梢。
团扇倩人塗蛱蝶，画叉唤婢捲蟏蛸。小屏风底换轻绡。

菩萨蛮
枣花帘外西风紧，玉凫沉麝馀香烬。灯影暗银缸，梧桐叶打窗。
此情谁共省，泪湿红巾冷。寒雨又凄凄，秋虫作伴啼。

好事近
春水碧漪漪，鸂鶒下来双浴。恰被落红惊去，剩浮萍新绿。
小栏花韵倍嫣然，香睡午晴足。困倚画屏深处，又风敲修竹。

金缕曲/贺新郎
昼永何当遣，向晴窗，开炉试茗，提壶洗砚。偏是珍禽檐间语，又唤绣床针线。谁省识，相思人倦。幸有墙东樱桃树，破东风已觉红深浅。对妆阁，作清伴。
凤城多少香轮碾，只闲门，一番新雨，绣苔凝遍。欲倩生花传幽绪，奈被江郎占断，但梦忆，故山清远。遥盼吴淞春波阔，恨锦鳞，不寄回纹转。馀芳泪，枕函泣。

项兰贞
捣练子
新雁唳，叶纷飞，砧杵声催露湿衣。独坐空庭更漏永，一天明月散清辉。

点绛唇·忆外茂仲
柳眼舒青，宫桃着露烟如织。凭栏目极，无语心凄恻。
风度箫声，凤去空相忆。愁寒食。薄罗初试，杏脸消春色。

摊破浣溪沙·小春
淅淅寒风撼玉钩，起来斜日照红楼。帘外一声鹦鹉唤，唤梳头。
花发小春情脈脈，笛吹长夜恨悠悠。多少泪珠弹不断，倩谁收。

醉花阴·闻莺
袅袅东风欺弱柳，碧沼波纹绉寂寞。倚雕栏呖呖啼莺，几处春光透。
千回百转离人后，更怕春归骤记得。去年间花下踟蹰，正是愁时候。

梅花引·秋闺
晚云攒，晚风寒。叶落霜飞篱菊残。不堪看，不堪看，侬瘦似花，倚栏谁个怜。
哀蛩泣遍衰杨岸，哀鸿叫遍疏桐院。恨漫漫，明月又圆，那人何日还。

范姝
浣溪沙·月夜怀延公夫子
庭竹潇潇弄晚风，月光如洗露华浓。瑶阶花影自重重。
非爱良宵清不寐，因怜归燕思无穷。夜深独倚画楼东。

风入松·秋夜
金风析析绕窗前，梧叶舞翩跹。空阶蛩语无休歇，不由人，无限凄然。天上月明如洗，桂枝影堕疏檐。
砧残漏永如年宝，宝鼎喷馀烟。琵琶冷落无心拨，为闲愁、常锁眉尖。这苦向人难诉，还来题上花笺。

夏初临·药名闺怨和周羽步
竹叶低斟，相思无限，车前细问归期。织女牵牛，天河水界东西。比似寄生天上，胜孤身、独活空闺。人言郎去，合欢不远，半夏当归。
徘徊郁金堂北，玳瑁床西，香烧龙麝，窗饰文犀。稿本拈来，缃囊故纸留题。五味慵调，恹恹病、没药能医。从容待，乌头变黑，枯柳生稊。

李素
眼儿媚
无端风雨到高楼，春思总悠悠。芙蓉帐外，水晶帘捲，恰好梳头。
落花可惜谁人惜，空自付东流。伤心何限，红衫搵泪，绿酒浇愁。

点绛唇·题画
巧样妆成，风流微醉珊珊步。回头一顾，只恐金钗堕。
瘦尽腰肢，背地将愁诉。何缘故。花前不坐，立得鞋儿破。

沈栗
浣溪沙·西施梦武塘梅花和尚墓下有此种
一别苏台不计春，浣沙石上草如茵。幻生花种也怜人。
梦绕吴宫心独捧，香消南国态谁颦。小名低唤莫生嗔。

巫山一段云·梨花
腻粉匀梅白，凝脂分杏红。盈盈神女下巫峰，院落自溶溶。
淡淡黄昏月，轻轻杨柳风。一枝带雨逗娇容，多被晓烟笼。

踏莎行·玫瑰
日暖蜂喧，群芳开足，药栏烂漫非金谷。柔条弱刺惹罗衣，摘来蛱蝶犹相逐。
蕊绽骊珠，花凝紫玉，秦楼初度霓裳曲。香分太乙殿中烟，相公服色新妆东。

小桃红·李花
缓步寻芳径，试把花枝问。一样春光不匀，红白此情难信。想花神亦自冷心肠，故洗铅华尽。
素质羞塗粉，色倩冰肌并。怪尔天桃染脂，沉醉何时方醒。最怜他结实对王戎，谪仙夸上品。

李瑗
虞美人·春绣
妆成窗下寻花样，欲绣还思想。花枝朵朵不禁秋，只恐红颜易老去难留。
描来飞鸟知多少，只羡鸳鸯好。非关文彩故怜伊，惟爱双双交颈不分离。

毛媞
如梦令·春冷
耐过一番春冷，闪杀数枝花影。日日懒朝妆，闲却银床金井。烟凝烟凝，柳外睡莺初醒。

丑奴儿令/采桑子·春闺
不知春色今如许，乱杀啼莺。酥雨浓晴，芳草茸茸隔夜生。
琐窗深处无人见，别是幽清。此际心情，翻怪桃花照眼明。

临江仙
一病凄然愁到骨，满园秋色萧条。枝枝败叶带烟飘，虫声吟转苦，为甚不辞劳。
随意起来随意睡，西风削处如刀。梦魂飞过叚家桥，茫茫云共水，西子或相招。

满江红·晓起
晓起梳头，尘满了、玉台明镜。试推窗，东风却比，西风还劲。乱树爱听黄鸟语，小园懒步红芳径。最堪怜、半好半残花，春如病。
寒食暖，相为政。蜂与蝶，应争胜。只青青，帝子坐来端正。芳草也能迎淑气，丛兰别自成幽性。但小廊、一带曲阑干，闲堪凭。

韩智玥
满庭芳·秋思
苇草传霜，残荷冒雨，白云随处安排。文心藻思，入梦总成灰。玉剪翻灯燕子，还消得，几遍徘徊。空惆望，五陵狂客，残病到秋来。
风篁如醉，小山丛桂，罗绮绚霞裁。更北窗深处，蕉影苔阶。金粟愁关异代，谁招隐，花落花开。孤吟罢，双双翡翠，常绕碧栏回。

陈翡翠
转应曲/调笑令
桃叶，桃叶，渡口双双绣屧。霞明日暮城西，几阵东风絮飞。飞絮，飞絮，归去独眠情绪。

蝶恋花·秋思
阵阵金风吹未歇，雨扑风斜，渐近题糕节。欲採黄花盈袖折，隔墙啼鸟偏饶舌。
檐马叮咚随打叶，强慰加餐，无奈愁肠结。罗袂飘摇愁病怯，篱边莫说囊萸日。

喜迁莺·有怀
谁能忘得是前夜灯光去年春色小时来月高时去梦里还呼堪惜半吐半吞心事难住难留踪迹飘摇似纥干冻雀未成羽翼。
相忆分离处换来骏马纵好如何值叶上荷珠风前残蜡能度几番朝夕绝怪阿苏短倖耳畔东东忘忆含凄妒燕脂赵粉成双成匹。
（原注：鸳鸯一名阿苏。东坡诗：鹦鹉不知人去后，耳边犹自唤东东。东东：苏轼婢女名。）

叶辰
三字令·寄锦树
郎别后，误佳期，减腰肢。巫山梦，雨云迷。恨窗前，红日影，晓莺啼。
慵梳洗，怕相思，上翠眉。珠泪滴，湿罗衣。又关情，花并蒂，燕双飞。

青玉案·咏手
纤纤玉筍有如削，菱花细把乌云掠。彤管鸦黄初画学。炉香烧烬，自捲帘幕，红豆抛双雀。
闲游漫数花间萼，双双戏挽秋千索。重整云翘归绣阁。停针暗想，情怀难却，闷把兰腮托。

春风袅娜·咏门神
羡耻图鳷鹊，懒绘麒麟。随北富，任南贫。总相亲解惜，香封粉裹；窥园忘禁，窃药随人。月黑齐肩，日高对面，赏遍檐花不欠伸。衫薄怕霑梅后雨，命轻难看隔年春。
颇怪天公懞懂，雌雄未配，两相看、俱是孤身。支薄俸，有椒尊。犬同值夜，鸡伴司晨。侭一样身材，难兄难弟；两般性格，宜喜宜嗔。借问当年，记题门旧字；至今寂寞，可剩馀痕。

叶文
凭栏人
渺渺春风忆瘦腰，空见垂杨踠地飘。凭栏魂欲消，长条复短条。

减字木兰花·远眺
长安陌路，来往征车宁计数。底事关心，远隔天涯没信音。
刚才捲幔，偏惹杨花争扑面。那得人归，只见黄莺作对飞。

权贵妃（高丽王妃）
谒金门
真堪惜，锦帐夜长虚掷。挑尽银灯情脈脈，描龙无气力。
宫女声停刀尺，百和御香扑鼻。帘捲西宫窥夜色，天青星欲滴。

踏莎行
时序频移，韶光难驻，柳花飞尽宫前树。朝来为甚不钩帘，柳花正满帘前路。
春赏未阑，春归何遽，问春归向何方去。有情海燕不同归，呢喃独伴春愁住。

临江仙
花影重帘初睡起，绣鞋着罢慵移。窥妆强把绿窗推，隔花双蝶散，犹似梦初回。
玉旨传宣呼女监，亲临太液池荷。争将金弹打黄鹂，台楼凌万仞，下有白云飞。





第六卷

  小檀栾室闺秀词钞（卷六）    (一斛浊酒录入)
黄德贞
花娇女/十六字令·送皆令之西泠
芳草织前溪，去路迷。丝丝柳，难系片帆西。

踏歌辞·送皆令北游
飞絮萦香阁，横波绕画帘。都将烦恼意，付与别离船。白雪长安，声价重，盻遥天。

女冠子·访女道者
石床瑟冷，独坐还怜香影，翠岚重。南岳夫人庙，猴山仙女宫。
道超尘坱外，名籍绛霄中。麾尘松风里，世缘空。

雨中花慢·游北山草堂看九松
鳞水乔松，秀挺郁蟠，北山堂搆清幽。亭台依旧，溪石临流。九老风规楚楚，千寻品地悠悠。任凌霜濯雪，凝露餐霞，青映丹丘。
韶华转瞬，红紫空研，故人何处琼楼。祗趁取、芳时登眺，缓步夷犹。选胜濡毫，兰径忘归，问鹤汀州。听涛轩外，徘徊好景，欲去还留。

望海潮·乍浦天妃宫观潮
扶桑缥缈，霓光龙采，金宫砥柱银涛。烽堠星罗，营屯棋布，惊看碧浪迢遥。万叠捲鲛绡。恍琼鳌驾水，白马凌霄。一蹴春霆，千寻秋雪，势滔滔。
几回目眩魂摇。羡东南形胜，奇绝神皋。云佩庄严，绣幢屹峙，沧浪昼夜腾骄。浴日海门潮。更昏微朏魄，时共盈消。闻说蓬瀛鼍梁，虚驾笑秦桥。

玉女摇仙珮·题自制琴谱
偶摛词藻，未别宫商，忽听琳琅佳操。助我清音，悠然淡韶，恍若鹤鸣霜晓。如竹疏风笑。似荷弹雨点，声声寒悄。想当日、登临怀古，开襟霁景相照。任目断飞鸿，不计焦桐，十分叶调。
自笑疏帘邃阁，涤砚焚香，舒写闲情幽抱。数息闲时，持经馀暇，几骇冰弦清嫋。律吕通奇奥。可知我、销却光阴多少。喜白发、高吟不朽，轸前徽下，指能解语。流泉绕。含宫嚼徵词源灏。

莺啼序·西湖怀古
苏堤柳下维画舸，凭阑远眺。叹西陵、卖断繁华，两峰螺黛如埽。忆往日，香车油壁，六桥三竺青葱好。更桂香荷艳，玻璃冷浸霞晓。
洪谷兴酣，北苑得意，叫绝游仙棹。但满眼、芻牧樵苏，极悬崖控绝岛。遍亭皋、桃林歇马，採莲歌、换关山调。抚流波，荇藻涟漪，縠纹留照。
游鱼吹浪，飞燕翔空，惯听笙歌闹。乘好景，晴和淑媚，吟赏湖光，灏楼开妆镜，舟移芰浦，南屏爽气排林表。羡逋仙，笑指梅花老。孤山鹤梦冰雪绕。渐暖日嘶风，骅骝啮尽芳草。
湘帘澄碧，绿水柔蓝，裁笔强墨妙。约略烟岚疏树，瞻顾从容，拟拾幽蘋，白云膠扰。银飘鬓丝，蟾辉映雪，幸西家尚容惫耄，趁稀龄少寄临风傲。斜阳一曲瑶琴，放艇湖心，水香月皎。

陈璘
点绛唇·题便面杏花燕子
一夜东风，雨霏烟淡催芳草。春光渐好，红杏枝头早。
燕子归来，香迳芹泥小。营巢了。画梁晴晓，对语呢喃巧。

浣溪沙·金凤花
妆晚云鬟短短梳，小庭凉胜碧窗多。摘来娇瓣簇轻罗。
夜月捣残红玉杵，春织并缀紫珊瑚。试簪茉莉点猩无。

菩萨蛮·秋溪返棹
芦花漾白波浪浅，秋鸿斜带秋云展。竹里隐茅堂，篱边晚菊黄。
野烟添树色，叶叶红如拭。处处砻歌声，霜清月倍明。
2·咏蛱蝶花上蛱蝶
春深庭院浓荫绿，翩跹巧幻芳蕤簇。娇瓣染轻黄，檀须逗粉妆。
蝶疑双宿影，梦入幽香稳。花作并头开，盈盈绕露台。

眼儿媚·玉簪花
金风作意碾琼英，点缀满秋庭。石畔娟娟，花边冉冉，月底亭亭。
绿云堆上◇残雪，常共露华擎。惹袂偏香，簪鬟多韵，堕地无声。

踏莎行·题画
暖翠浮烟，寒泉漱玉，依稀樵径松阴曲。白云深处有人家，一声短笛归黄犊。
远嶂栖霞，晴溪泛绿，小桥垂柳纶竿独。柴门半启掩疏篱，落花阵阵飞茅屋。

临江仙·咏帘
妩媚风光须掩映，琼轩画舫朱楼。湘波荡漾翠波流，祗怜妨燕子，常捲上金钩。
宛罥游丝粘弱絮，最相宜烛影红幽。藏宜仿佛暗香浮，月分千片雪，雨隔一重秋。

剔银灯·夜雨
夜半空阶细雨，牵引出千思万虑。尘满空厨，烟虚瘦突，巧妇难将字煮。几声琼语，如向我、愁人悲诉。
庭竹飕飕碧聚，幽草助愁难去。未补敝裘，穿残破絮，还在子钱家住。萍踪何处，恨不向、西风化羽。

满江红·甲寅春日雪窗书怀
劲骨天成，又恰遇、劫馀时候。经几多、涛惊浪怒，风狂雨骤。侠概自夸巾帼少，高怀肯让须眉有。耐冰霜，六十四回春，人依旧。
强与健，凭天佑。富与贵，谁能久。更柏叶添香，梅花酿酒。稚子庭前斑戏彩，老亲堂上庞眉寿。听风雷，早动蛰龙孙，欢春昼。

满庭芳·丁巳端阳过春晖阁述怀
红绽葵榴，翠添榆柳，佳节喜遇新晴。清幽池馆，一棹小舟轻。坐看新荷泛水，蓦忽地，娇啭流莺。间关舌，醒人心目，欲去又迟行。
喧声，来隔浦，龙舟竞渡，锦夺标争。看时妆艳丽，画舫鲜明。追想当年此景，西子湖、泣荐离觥。伤心事，沉湘殉粤，今古痕难平。

王荪
望江南
春睡足，醒着怕思量。一曲琵琶魂缥缈，五湖烟水月微茫。珍重话萧郎。

长相思
见时羞，别时愁。两次三番不自由，教侬怎罢休。
倦梳头，怕凝眸。明月光中上小楼，摄山红叶秋。

清平乐·柳絮
柳丝何意，百尺闲垂地。收拾春光都是你，只有春愁还系。
小桥流水无声，和云和雨分明。不愿生同舞絮，如何死化浮萍。

南乡子·闺情
莺语正从容，杜宇无端叫落红。倚遍栏杆闲一角，重重，江外千峰与万峰。
锦字泪痕封，待欲传他没便鸿。风自掀帘云且住，濛濛，细雨楼头润晚钟。

沁园春·春草
才过冰霜，天涯雨润，挹染轻尘。绕长堤曲岸，愁烟迷雾；故宫荒榭，怨绿凝云。最是年年，送人南浦，一唱阳关黯断魂。凄凉景况，邮亭去马，踏遍蹄痕。
青青。不见王孙。有几处江头泪未匀。更碧砌闲来，香侵绫袜；瑶阶散步，色染罗裙。低唤丫鬟，忙寻台榭，拔得柔苗种种新。消清昼，共双双姊妹，赌向花茵。

丁瑜
如梦令·春闺
捲幔难消长昼，花落鸟啼时候。罗绮试新妆，剪剪轻烟香瘦。纤手纤手，笑指鸳鸯佳偶。

长相思·忆外
听钟声，数寒更，窗外芭蕉滴到明，梦儿也无情。
薄罗轻，玉钗横，目送新鸿字未成，非关宿酒醒。

昭君怨·秋闺
帘外秋声何早，染得叶儿黄了。泪湿倚栏杆，怯衣单。
正是伤情时候，新恨浓浓如酒。好梦忽然惊，梦中惊。

桃源忆故人·闺怨
一轮皎皎清如水，慵把朱颜妄拟。斜挂柳梢何意，想照征人矣。
梦魂昨夜纱窗里，记得吴头楚尾。纵有绸缪双鲤，更胜青梅味。

南乡子·闺情
钗凤似飞鸦，袅袅香罗笼绛纱。妆罢戏将红豆掷，休哗。无数黄莺闹柳衙。
蓬岛即伊家，那得轻乘天上槎。只恐无情如柳絮，愁他。夜半殷勤诉月华。

虞美人·忆外
疏篱隐隐迷天晓，帘捲云山小。数行雁字自南来，却带相思离恨万千回。
东风一夜添憔悴，滴尽长江泪。痴情日日倚妆台，只恐梦魂无据过阳台。

杨毓贞
如梦令·题羊留村壁
听锁深闺翘笄，消受离愁滋味。烽火起烟尘，惭愧明妃胡地。流涕流涕，泉路爹娘难遇。
2·不事胭脂粉腻，不寐锦衾绣被。强笑并追欢，偷得片时无备。魂去魂去，随着故乡夫婿。

杭锦
苏幕遮·送春
绿杨烟，红杏雨。檐溜声声，滴到伤心处。欲赋新词先意阻，人在愁中，怕作多愁句。
燕双飞，莺对舞。如此风光，一霎成虚度。多谢游丝相绊住，还恳东皇，留得春几许。

唐元观
忆王孙·春花月夜
月上妆楼花影偏，花浓月淡映湘帘。爱月怜花人未眠，整花钿，学拜深深花月前。

醉公子·题轩外竹
庭栽千个绿，好把南华读。我爱此君幽，琅玕戛玉钩。
寄情时觅句，枕瑟常眠里。破壁长孙枝，思君十二时。

鹧鸪天·和外咏柳
叶叶撩人太瘦生，枝枝荡漾最轻盈。长堤驿路随云断，小阁疏帘伴月明。
邀舞燕，住啼莺，风流张绪是多情。几回欲寄回文字，万缕千丝织未成。

临江仙·题山园遥青阁
野径苔荒客少到，双扉春昼常关。朱栏曲曲水流湾，莺啼修竹里，犬吠白云前。
远翠飞来白似练，望中碧浪青山。桃花烂漫竹成斑，杖藜沽酒出，麋鹿採芝还。

唐榛
浣溪沙
深掩重门白昼清，东风午院落花轻。碧纱窗外雨新晴。
烟锁垂杨愁欲结，梦回香阁恨初生。枝头黄鸟一声声。

清平乐
江南三月，好雨知时节。一夜小楼听不歇，桃花李花俱发。
重楼山外青山，春光多在珠湾。试问清风明月，何曾拘管人间。

浪淘沙
把盏饯东君，绿皱红颦。为春憔悴不憎春，娇鸟避风翻叶底，狼藉花茵。
细雨湿香尘，柳魄梅魂。今年花伴去年人，只有心愁如织锦，别样翻新。

黄淑贞
谢秋娘/忆江南·送春
1·春去也，似驾白驹行。欲系风光杨柳线，最怜关切杜鹃声。天地亦多情。
2·春去也，绿树唤斑鸠。唤出桑间村妇摘，唤回陌上丽人游。飞絮扑楼头。

阮郎归·九日示外
深秋云淡画难工，茱萸今又逢。劝君且莫上高峰，须防落帽风。
橙已绿，叶初红，乡关景不同。塞鸿呖呖语长空，还添四壁蛩。

王微
如梦令
只合唤他如梦，前后空拈新咏。风便欲悬帆，忽忽离襟生冻。休送休送，今夜月寒珍重。

生查子·冬日怀韩夫人
雁过纸窗寒，月到空阶冷。病已不堪愁，梦去人初醒。
犹忆少年时，寄迹如萍梗。一幅落梅中，相携问花影。

醉春风/怨东风
谁劝郎先醉，窗冷灯儿背。抛琴抱婢倚香帏。睡睡睡，暗衬欢情，争如贪着，醉乡滋味。
惭愧鞋儿谜，耽搁鸳鸯被。问郎曾否脱罗衣。未未未，想应神女，见时也怕，别时容易。

天仙子·别怀
烟水芦花愁一片，个中消息难分辨。举杯邀月不成三，君可见，侬可见，伊人独与寒灯面。
欲寄封笺情有限，除非做本相思传。几回把笔费沉吟，君也念，侬也念，霜鞯晓路鸡声店。

汤莱
减字木兰花·丙辰冬日奉和孝威先生见赠
昔年闺阁，而今半是成萧索。陡觉愁生，小立闲阶畏语人。
囊琴未束，好句忽传声戛玉。且向凭栏，展读频惊风雨寒。
2·扇团如镜，瑶草光与冰壶映。写就蝇头，能洗闺中万斛愁。
千军立扫，八斗才华争羡好。声望如君，浪说当年供奉人。
3·图书秘府，丹黄姓字成文谱。月旦攸归，引领春风到竹扉。
郢歌谁首，可许巴人幸列否。逸兴全消，翻愧新诗度玉箫。
4·愧称仙李，敢将清照才同比。黯淡儒风，不羡轻裘骋玉骢。
鹿车偕隐，避世韬光清梦稳。焉用文章，俚语何堪斗丽场。

阮郎归·佳人斗草
群芳簇就绣云窝，垂杨金线拖。昼长无事莫轻过，相邀女伴多。
行曲径，蹴凌波，娇情倚苎萝。杏钗输却奈他何，无聊强笑歌。

何满子·久雨
水阔蛙喧叠鼓，树凉蟾咽新音。草长当阶深浸绿，隔帘半壁苔青。才歇奔腾屋溜，又早滴沥荷阴。
寂寂深闺人倦，风来午梦频惊。云暗只疑天欲暮，几回收拾停针。问天和事情重，时时珠泪常倾。

临江仙·春闺集词调名
长忆江南春色好，杏花天气清明。红窗睡醒听流莺，满庭芳草碧，拂槛柳梢青。
伤情羞睹双双燕，飞来庭院深深。隔墙风送卖花声，阮郎归未得，谁与诉衷情。

卖花声·新晴次韵
靉靆愁云，几阵朔风吹渺。频惊起、林间栖鸟。朦胧倦眼，见纱窗晴晓。对清光、倩妆须好。
梅欹小院，淡日轻烟笼绕。徘徊处、花开尚早。欲邀春至，将寒威尽扫。又愁他、暗催人老。

满庭芳·春闺集美人名
晓雾非烟，朝云初霁，枝头开遍红红。莫愁春去，梨雪未飞琼。谁控双钩碧玉，见小小，檐雀窥栊。伤情处，无知小妹，琴操弄焦桐。
东东，却浑似，琵琶写怨，箫管翾风。更莺莺歌啭，燕燕音浓。欲写丽春无计，正桃叶，飞下花丛。红桥畔，水流人静，清照碧潭中。

忆旧游
夜深浑不寐，却对银蟾，故起新愁。遥怜当此际，梧桐清影，可为人留。惟问花香鸟语，春到倩谁收。只帘外青山，窗前流水，阅尽沉浮。
休休，回首处，将一种凄凉，暂付庄周。叹胜地不常，早荒台馀垅，三径全休。纵使梦魂飞越，欲说也无由。料当年燕子，飞飞犹自觅南楼。

春风袅娜·隋堤烟柳
忆荒台旧苑，浪说隋朝。龙舟歇，管弦消。只沿堤剩有，残阳疏影；系人愁思，几许长条。嫩绿将舒，淡黄微改，二月春风似剪刀。晓雾低迷随古渡，暮云黯淡傍河桥。
遥望三眠未起，临风学舞，浑一似、常折纤腰。眉锁恨，黛含娇。依稀欲见，愁重难描。塞外一声，征夫泪满；门前五树，隐士风高。骊歌送尽，任今来古往；兴亡不管，付与渔樵。

王琛
生查子·垂柳呈外
春丝难自持，殷勤动檐马。檐马未停声，郞马嘶花下。
归鞭笑语迎，共入荼蘼架。嗔柳太无情，薄幸教伊打。

卜算子·西园同唐静因夫人咏紫薇
可怜百日花，清露垂垂湿。络索鲛绡霞帔重，临风人独立。
小榭月朦胧，曲沼波光织。院落沉沉灯火深，弦繁催管急。

谒金门·遥青阁春晚
春正好，桃李满院开了。草色青青帘逼绕，落红童未扫。
一望云迷山杳，嗔杀卷中人老。燕子双双归恁早，捲帘月挂小。

鹧鸪天·题山园和束珮君
地僻林深人迹稀，重阴寂寂掩双扉。竹窗半启炉烟细，残梦初醒酒力微。
云作盖，芰为衣，山容黯淡水光低。鸟啼花落消长昼，小立空阶月到西。

姚青蛾
玉蝴蝶
越罗初绣双鸾，臂小绾猫环。试点郁金油，花酥腻粉山。
呢人红玉软，娇妒翠眉攒。半醉带郎冠，暗中试小鬟。

女冠子
玉窗珠阁，雾锁烟笼漠漠，晓妆迟。遮雨檀心小，偎人星靥微。
黄鸳沿水浴，锦雉啄花飞。多少伤春意，侍儿知。

王炜
贺新郎·留春
不放春归去。仗楼前、千枝暗柳，片时遮住。无奈东风吹故系，谁怕茫茫飞絮。都只管乱抛行路。春太难留人易老，怪销魂桥畔销魂树。空惹得，泪如雨。
一春不合因愁误。纵而今、赏心醉酒，也伤迟暮。枝上流莺花底蝶，记起旧时歌舞。奈归约，终成间阻。倚枕分明春又在，一丝丝、梦里黄金缕。灯再剪，夜三鼓。

姜道顺
浪淘沙·思亲
忆自去庭帏，远逐于飞。离亲屈指几何时，早又暮秋天气了，换却罗衣。
镇日盻归期，膝下谁依。画楼空掩到应稀，望断白云家不见，珠泪倾垂。

南乡子·寄外
屈指数归期，又过春风春雨时。面上啼痕心上事，沉思。未审君家知不知。
春尽瘦腰肢，多病昏昏妆也迟。无限闲愁难自遣，拈词。手擘吴绫细划丝。

许宜媖
柳梢青·寄外
日残春暮，年年抛恨，在花间住。一阵东风，梨花如雪，桃花如雨。
教人没个商量。容易把、韶光放去。只恐来时，殷勤问我，春归何处？

刘建
点绛唇
独坐孤灯，夜来愁听更深恶。魂销魄落，半是情牵着。
泪湿青衫，自叹鸳鸯错。相思托。书成盈幄，字不堪重约。

画堂春
春风淡荡柳丝柔，无端情思悠悠。终朝独自倚高楼，懒下帘钩。
怕睹花间蛱蝶，惊看水上雎鸠。莺俦燕侣各风流，那管人愁。

清平乐·早春
春光太早，乳燕雕梁绕。枝上莺声又巧，柳学纤腰如袅。
兰闺绕梦才醒，苍苔砌外闲行。春到园林如画，梅花香染江城。

杜漪兰
菩萨蛮·杨花
飞绵糁径无消息，因风管领东南陌。小谢正无聊，漫天作雪飘。
疏帘愁未捲，浪迹萍踪远。舞怯舞池塘，萍浮总渺茫。

减字木兰花·咏茉莉
花开长夏，点点珠凝清泪夜。玉凤团成，好待黄昏伴美人。
丰姿素质，无限芳心堪爱惜。半吐幽香，笑插云鬟助晚妆。

阮郎归·新柳
条风处处放新枝，行行春日迟。闲看芳草影参差，莺花争艳时。
杨柳岸，画船齐，相思忆画眉。那禁对对鸟飞归，风光只自知。

南乡子·和陈相国夫人徐湘蘋送别
数载炙清光，万里家山别路长。尺素裁书云锦样，流觞。半是兰亭笔墨香。
彩鷁竖牙樯，力敌秋风薜荔裳。寄语瑶池今阿母，情伤。把酒叮咛看雁行。

刘令右
天仙子·咏水仙
高下鹭鸶三十只，水田漠漠秧深碧。晶盘粘粟影玲珑，呈瑶席，香尘辟，墨海屏山随所历。

浣溪沙·春暮
满庭槐影石纹凉，雨过帘栊午梦妨。柔风无力伴梳妆。
春去无踪留不住，飞来花片识行藏。游丝空自绕枝长。

踏莎行·夏闺榴开葵放深浅交映触绪拈阕
雨过高楼，风来深院。黄莺着意枝间啭。若能爱护护花关，双环深锁连花掩。
时序频更，流光易换。一池潋滟荷珠溅。如钩月挂正当头，凤衫露湿榴花片。

吴怀凤
鹧鸪天
几许情怀恨未完，花枝常向病中看。渐依人面春云薄，欲拾榆钱夜月残。
愁没绪，思无端，低回镇日自凭栏。东风芳草浑无赖，弱质偏教耐晚寒。

吴榴阁
长命女·春日闲吟
东风悄，女伴秋千双拜巧。花落春应少。
意倦思归画阁，扑蝶轻纨力小。额上梅花妆谢了，眉淡呼郎扫。

鹧鸪天·送夫子游吴越
晓起牵衣强送行，承欢客邸和皋鸣。秋江一路芙蓉艳，并蒂花开独有情。
吴水白，越山青，西湖花月虎丘灯。兰桡到处都佳境，囊里应多忆内吟。

踏莎行·送春
莺老红残，绿垂满树。匆匆又送春光去。问春何事去忙忙，楼头燕把归心诉。
雨压梨云，风翻柳絮。晚钟将到催天暮。再来端的岭梅开，花间坐卧休还误。

瞿寄安
长相思·寄于夫人
朝含颦，暮含颦，风动疏帘疑是君，相思欲断魂。
试罗裙，褪罗裙，鸳瓦霜飞病又新，天涯两地人。

忆秦娥·感怀
箫声歇，梅花梦断纱窗月。半枝疏影，一帘凄切。
心前旧愿难重说，花飞春老流莺绝。流莺绝，今宵试问，几人离别。

倪瑞
眼儿媚·伤春
惜春无计挽春还，寂寞倚栏杆。翠眉懒画，红鸳停绣，绿绮慵弹。
满院落红闲未扫，莺燕蹴枝翻，海棠飘艳，梨花飞雪，梅子含酸。

卖花声·病中
风过戛帘钩，新恨悠悠。潇潇风雨几曾休。又听孤鸿天外响，闲起离愁。
扶病坐高楼，清泪还流。人情反复冷如秋。默对孤灯思往事，总上心头。

柴静仪
风入松·拟塞上词
少年何事远从军，马首日初曛。关山隔断家乡路，回首处，但见黄云。带月一行哀雁，乘风万里飞尘。
茫茫塞草不知春，画角那堪闻。金闺总是书难寄，又何用、归梦频频。几曲琵琶送酒，沙场自有红裙。

秦昙
醉太平·偶成
寒梅暗香，良宵漏长。何妨痛饮千觞，写黄庭数行。
亭前晓霜，床前月凉。风敲铁马丁当，最撩人断肠。

醉公子
香囊垂绣凤，是妾儿时弄。微物何足珍，怜他伴妾身。
红绵著在里，扣上同心缕。一缕一相思，数来千万丝。

蝶恋花
寒食才过春又半，燕子衔泥，画栋营巢满。细雨濛濛扃小院，胭脂落尽桃花片。
罗袜倦移情绪懒，触目凄凉，不觉双蛾敛。风景依然人事换，旧游追省空肠断。

望湘人·健孃
爱一星俏眼，半寸纤葱，仙容偏不憔悴。黏瓣衣香，兜簪肌颤，生日榴红喷砌。细罥虫丝，怯撩虎口，稳骑鹤背。似翾风老欠风情，滑簟不容同睡。
照影水心镜底。露一般颜色，难分姊妹。向百药炉边，偏上病人，云髻鸳鸯颈，听嘐嘐语细，恨不成双。却怪他、健影临风，止度月馀年紀。

儲□□
忆秦娥
窗儿白，一轮霁月明如玉。明如月，瑶阶闲步，梅枝芳馥。
灯前才把离骚读，深文惹得双蛾蹙。双蛾蹙，多因往事，苦萦心曲。

浣溪沙·暮春
紫燕双双绕画梁，重重朱户锁斜阳。深闺独坐绣鸳鸯。
芳草盈阶侵砌绿，落花满院隔帘香。小园寂寞日偏长。

王素音
减字木兰花
尘沙障眼，细计来程家渐远。野草闲花，不见当年阿母家。
诗题古驿，鸡骨柔情无笔力。锦字偷裁，立到黄昏雁不来。

齐景云
望江南·怀婢
思昔日，披发亸香肩。帘外落花浓似雾，枕边飞絮软于绵。斜日照雕栏。

浣溪沙
晓起无人上玉钩，迟迟日午怯梳头。罗衣绣帕冷香篝。
满眼落红粘别泪，一天疏雨织春愁。倚栏无语暗凝眸。

虞美人（第二体）
双涡红晕檀霞满，钿镜横波远。宿妆无奈是春前，刘郎洞口谢娘船，思无边。
鹌鹑啄破赪桐叶，云掩圆蟾截。小楼回首绿烟迷，微风半夜揭珠帏，认郎归。

陆羽嬉
忆余杭·挽汪静仪颖州考功刘公没于淮
解脱信传春已暮，星旌丹旐云中辂。夜来明月晓来风，魂断大河东。
从前心事无由说，飞絮漫天江水阔。兰摧玉折被人怜，异路隔重泉。

顾瑶华
卜算子·题画
残雪压南枝，月上黃昏靜。疑是林逋处士家，清浅溪边影。   
寂寂暗香浮，幽意无人省。为占江南最早春，耐尽风霜冷。

吴瑗
如梦令·鹦鹉
1·本是乌衣伴侣，不学文鹥沙渚。偶尔寄寒庑，消受酸风苦雨。无语无语，犹自解怜毛羽。
2·何处仙车缥缈，枝上莺传花老。会晤有今朝，莫道相逢迟早。留笑留笑，误认天台休恼。
3·不是胭脂窈窕，莫认花容月貌。静冷月明中，断绝红尘音耗。懊恼懊恼，何似鹦哥睡早。

壶天晓·红豆
艳比鲛人泪颗，光交帝网珠丝。根苗何处种相思，不道相思是此。
鹦鹉啄残何有，珊瑚碾就无疑。随人抛掷本如斯。但少记歌娘子。

蔡翥
谢秋娘/忆江南·秋早
秋声惨，最惨络丝娘。夜夜吟寒头欲白，声声咽月叶初黄。宁不断人肠。

如梦令·秋露
晓起画栏濡透，叶叶枝枝如豆。风过碧梧摇，滴滴绿珠齐溜。重九重九。酿与江枫为酒。

雨中花·出盆兰就雨
曾记去年冬日，怕煞朔风剪急。袅袅芳踪，退藏幽密，待取春消息。
愁里光阴容易失，转眼又过惊蛰。正微雨濛濛，倩人扶出，就沐犹无力。

行香子·题画美人
谁句冰绡，淡写轻描，新妆巧杨柳纤腰。云鬟叠叠，绣带飘飘。又眼儿媚，眉儿秀，脸儿娇。
有个妖娆，曾得相遭，细思量何处逍遥。料应今夜，月下吹箫。在梅花溪，桃花岸，杏花桥。



第七卷

  小檀栾室闺秀词钞（卷七）    (一斛浊酒录入)
陈洁
蝶恋花·芙蓉
花径萧条芳信杳。却喜阶前，淡白幽姿袅。笼月千层分影小，轻红点缀寒枝晓。
似比江边耽静悄。飘思金风，冷艳超尘表。珍重霜天香绝少，何缘粉蝶寻飞绕。

一枝花·蓝蔷薇海昌别业有此种
炎火威仍旧，青女还拖逗。群葩零榭，帘垂清画。见蓝薇浓丽，妆点枝头瘦。巧缀天工绣，独翠色玲珑，掩映纱窗前后。
记当初湖山成岫，绿竹堪为友。恁消磨、碧地蓝天秀。忽陵谷更迁，此际还存否？四十馀年久，但得常看，愿把盏、花前中酒。

明月逐人来·咏月
蟾离海外，光摇云表。幽庭满、露华凝皓。嫦娥窈窕，万顷澄清照。真个碧天如扫。
却羡当空，宝镜千秋不老。梁园里、桂芬缥缈。水晶宫殿，仙子应留笑。怪杀星疏将晓。

念奴娇·秋闺
霜浓绮阁，却无几、又是阳和时节。玉树凋残花落尽，都剩寒藤枯杌。曲径遥观，新妆点缀，顿觉丰姿别。西宫南内，应许太真娇怯。
爱他淡冶轻盈，似将春信，预向西风说。枝上幽禽啼不住，也是鲜妍可悦。花萼楼前，长生殿里，染就芙蕖颊。云筛月印，萧萧那怕飞雪。

雨霖铃·题外侄女屠瑶芳像
凌波纤影，向瑶墀畔，飞渡巫岭。娉婷格韵如许，更难逗处、兰心耿耿。蕙质从教染翰，尽骚坛标挺。痛袅袅，倩盻嫣然，晓露盈盈云外冷。
人生年少无多景，最那堪、空对芳颜哽。半轮皎月斜照，梅花下，倍添寂静。此意千秋，都付丹青点缀成靓。真个是万叠愁肠，侭托苍烟冥。

葛嫩
西地锦（曲牌）
1·人在重帘深处，日移危坐席间。一双海燕栖华栋，呢喃春堕花筵。
2·轻透描鸾绣袴，微挑刺凤金莲。罗衣试减寒犹在，临轩翠袖低偏。

清平乐
东风无力，吹梦无踪迹。昨日似今今似昔，不与些儿将息。
断肠人在天涯，春光不恋儿家。到底吹完柳絮，偏生留着梨花。

师师令
懵腾乍起，正云鬟未理。手挼裙带倚床阑，但说道、困人天气。娇眼半开犹似睡。怕镜奁如水。
玉容懒把桃花靧，却自然妖丽。彩毫约略扫眉峰，春已透、粉香堆里。一见教郎终日喜。拚小楼同醉。

翁孺安
浣溪沙·秋日
碧天沉影散秋光，雁阵初过列字行。冷风徐沁白罗裳。
堕叶井梧堆静砌，含英篱菊护低墙。声声何处捣衣忙。

减字木兰花·题日涉园
白云深处，帘捲画楼含暮雨。玉树歌残，野鸟心闲独自看。
门摇杨柳，高士纶竿今在否。尚想分题，林外烟岚翠不齐。

鹧鸪天
三月听莺绿已肥，香车常趁落红归。道旁蝴蝶能相逐，梦里鸳鸯不肯飞。
惜别去，思依依，绣床犹剩舞时衣。博山熏透无人语，院落沉沉冷夕晖。

林瑛佩
浣溪沙·睡起
槛外槐阴护碧纱，半帘风细篆烟斜。梦回无语数归鸦。
绿水新荷摇蝶影，朱栏残照倚榴花。他乡客思总无涯。

桃源忆故人·哭母
思亲镇日肠如结，捱到黄昏时节。阶畔寒蛩啼歇，如我哀声竭。
夜来寂寞悲霜月，风冷孤灯半灭。短袖泪痕沾彻，点点都成血。

惜分飞·送杜若妹于归入京
绿柳垂条千万缕，又见落梅如雨。送尔于归去，一般泪点何愁绪。
不恨当前留不住，但恼重逢无据。此后相思处，燕云万里迢迢路。

西江月·秋夜
小院烟笼衰柳，长空月挂高桐。捲帘时听草间虫，似把秋情细讽。
绣户凉生簟冷，画楼人静灯红。无端断续短砧风，敲破归乡残梦。

虞美人·雪毬花
树梢粉白天姿艳，辗转呈娇面。东风力薄未能週，想是六花，偷聚在枝头。
折来生意犹堪养，斜插瓶儿上。垂头夜傍绣罗帏，恰似美人，愁绝背灯时。

踏莎行·月夜寄夫子
静夜霜寒，金炉香辍。窗前一片梅花月。看来总共此清光，怎生却把人离别。
才挂枝头，又过庭侧。疏帘漠漠铺烟色。深宵何用照离愁，素娥当自愁圆缺。

凤栖梧·忆妹
征雁成行云外度，恼杀飘风，吹散东西去。既是飘风无定处，分飞何不吹教聚。
倚遍雕栏无共语，杨柳丝丝，又送愁千绪。放下重帘不忍觑，碧烟芳草斜阳暮。

清平乐
青苔庭院，梁畔呢喃燕。飞向风前试新剪，蹴落杨花几片。
无情春色偷归，等闲断送芳菲。独剩夜阑明月，影来扶上花枝。

吴皎临
醉花阴
绮阁风柔回素袖，斜月帘栊透。罗幌暖翻春，一枕荧光，隐隐花明绣。
梦回烛影摇红后，篆冷金猊兽。幽会未成欢，懊恼东风，吹彻残更漏。

齐天乐·游仙
凤凰台上吹箫侣，同伴月明凤舞。十二楼台，三千世界，眼见微尘如许。高寒逼处。浸肃肃肌肤，不胜凉露。桂影摇寒，清辉濯苦更风御。
泠泠环珮齐楚，望瑶京缥缈，步虚声下。露湿云鬟，光莹玉臂，遍若天香衣素。拟身何处。逐神仙侣伴，琼宫玉宇。便欲骖鸾，两两踏云归去。

探春慢·河豚
鲞鹤嫌肥，鲥羹欠脆，江豚未许同族。巧配雌雄，常容妾媵，不仅双双比目。半匕西施乳，休忘记沼吴心毒。厨娘仔细调羹，莫听粉郎催促。
命薄说教拚了，恁下箸又停，几遍猜惑。灶扫媒尘，盆倾豆水，更验红丝钗足。黯黯江洲外，问几寸芦芽抽绿。斟得春醪，重歌摸鱼儿曲。

周姗姗
减字木兰花·和别
梅花何意，开落从君君日未。收拾韶光，消得天公几度霜。
心魂何在，花欲诉人人似醉。月笛惺忪，忍听明朝马上钟。

徐简
西楼子
下楼半坠金蝉，画屏前，笑倩檀郎斜插鬓云边。
桃闪日，杏飘露，草拖烟，细嚼花鬓和露唾红绵

添字昭君怨
斗帐朝搴隐蒜，绣幙夜燃兰焰。戏阄红豆唤郎猜，笑郎呆。
看遍狼朱藉粉，无奈杏残梅褪。倚栏故意教鹦哥，骂儿夫。

秦清芬
望江南
人静也，独自怯凭阑。戏剥瓜仁排卍字，闲将盏底印连环。无事上眉湾。

孙兰媛
感皇恩·鸳湖泛月
烟雨钓鳌矶，枫林遥映，南浦舟移夜光静。昨朝风雨，半捲晶帘犹冷。今宵秋水阔，婵娟影。
红试蓉裳，绿窥菱镜，棹破烟光浪千顷。鹭鸥飞处，写出汀洲芳景。对清辉万里，银河净。

诉衷情（第一体）·闲情
纨扇轻裁双蛱蝶，倚银屏。风渐引，低语，细闲评。小婢笑相迎，盈盈。画帘香影清，不胜情。

河满子（第一体）·题美人图
罗扇半遮粉颊，宝钗长坠香肩。十二阑干凭曲处，敛眉此际堪怜。却爱绿窗睡重，羡他红袜生妍。

薄命女·惜邻女
情绪恶，强写回文文屡错，珠泪汪汪阁。
瘦腰围如柳弱，多少春愁销却。梦拍阑干嗟命薄，悔杀当时诺。

解珮令·咏蟋蟀
凉生篱畔，风清庭院。听莎鸡、一声声轻啭。咽露吟秋，却催起、眉峰愁案。再休来、絮人肠断。
阶前频唤，床头低叹。这情怀、谁堪分辩。岁岁秋高，向金笼、十分雄健。半闲堂、霜飞蛩怨。

孙蕙媛
望江怨·秋思
深闺悄，叶落梧桐秋欲老。揽镜愁多少。阑干凭遍西风扫，情渺渺。试问菊花期，还是霜前好。

摘得新·侍母
镜影单，芭蕉细雨寒。琐窗人薄命，倚栏杆。喜随白发同朝暮，劝加餐。

周兰秀
减字木兰花·夏日
晨妆草草，绾髻慵梳新样巧。捲起帘栊，远见荷开满沼红。
轻摇团扇，熏风阵阵轻吹面。堤柳条条，带雨拖烟拂板桥。

踏莎行·秋怀
叶落平沙云迷树，山色模糊人唤渡。芙蓉笑摘上兰桡，轻鸥惊入波心去。
衰柳含烟，凉蝉咽露。年年重觅王孙路。可怜人静玉楼空，满庭芳草家何处。

屠□珮
南歌子（第二体）·夏景
待月调莺槛，乘风斗鸭栏。妆成茉莉与珠兰，簪向鬓边香发扑冰纨。

南乡子（第一体）·秋思
独上楼西，绿鬟鸾镜晓妆低。半暖乍寒花影静，重思省，听得砧声着意整。

七娘子·喜晴
湿云销尽朝阳皎，庭前绿遍忘忧草。玫瑰香浓，紫霞凌晓。重帘不锁炉烟袅。
树头梅子青多少，熏风吹透荷钱小。愁在眉山，欣看林表。芳菲又恐莺啼早。

胡莲
蝶恋花
忆昔相逢银烛底，细语难传，弹入瑶琴里。隔坐相邀欢未几，登楼相望情何已。
肠断当时书一纸，两字鸳鸯，抹却除非死。瘦减罗衣都为此，秋风吹落梧桐子。

周慧贞
风入松·述怀
几回惆怅厌临鸾，扶病倚阑干。逢人懒整云鬟乱，眉儿淡，留待郎看。消瘦不禁摇扇，遣情聊把琴弹。
冰弦理罢展琅玕，描写恨千端。双双飞落檐前燕，衔泥转、故故成欢。何事比来轻去，夜深不得团圞。

吴湘
小秦王·柳浪闻莺
香雾濛濛不肯收，丝丝垂柳绾春愁。玉骢也解游人意，却听莺声便欲留。

菩萨蛮·咏菊
寂寂空庭寒料峭，黄花开遍秋光老。朔雁正南飞，东篱剩数枝。
玉人妆未竟，漫摘簪云鬓。菊已瘦霜痕，人还瘦几分。
2·谁家玉笛声呜咽，小亭夜月增凄切。月又不分明，教人怎么听。
更深人已尽，悄有灯和影。灯尽欲抛奴，谁怜影也无。

孙瑶英
阮郎归·湖上送春
西陵歌舞送春愁，杨花飞满楼。杜鹃啼血恨无休，闺人欲白头。
桥六转，荡轻舟。湖山非旧游。乱红摇落淡烟稠，好句锦囊收。

小重山·秋夜
独坐闲窗午漏敲。落花间覆地，语莺娇。屏山图画自轻描。风阵阵，蟋蟀响庭寥。
月影上芭蕉。离怀无可遣，费推敲。囊琴长挂为谁调。人瘦也，寂寞是良宵。

玉楼春·闺情
氤氲绿篆浮香鸭，睡起午窗开镜匣。纤纤素手整云鬟，银粉淡消红映颊。
双峰锁翠眉愁压，拈得金针还倒捻。东风肠断少人知，慵看花间飞蛱蝶。

满江红·咏雪
仙女天花，忽散遍、满城春色。极目处，峰峦银砌，楼台粉饰。皜鹤乍离珠阙舞，琼枝忽向瑶阶植。看纷纷，应斗早梅芳，成林白。
沾绣幄，明书室。严风紧，迟还急。似澄江铺练，蓝田生璧。片片飞来疑柳絮，轻轻舞去穿窗隙。望川原，万顷月华寒，无尘迹。

吴娟
望江南·四时词
1·江南好，柳色绿如烟。处处芳菲都是锦，村村红紫漫争妍。春暖艳阳天。
2·江南好，十里芰荷风。雪藕冰桃凉彻骨，珠兰茉莉沁酥胸。竹簟睡朦胧。
3·江南好，丛桂小山多。香气袭人题锦字，清光良夜照银河。乞巧待如何。
4·江南好，酿雪映梳妆。小阁衣寒煨野栗，重帏被冷爇沉香。兽碳暖牙床。

吴贞闺
临江仙·春闺
晓窗怯怯罗衣薄，痴打鹦哥豆落。呼鬟欲剪雨中花，为甚泪含来，花人情自各。
睡起青丝关不住，织在眉峰一处。非愁非病为谁来，痴倚玉楼前，忘却收针刺。

吴静闺
谒金门·春思
春心老，懒向花衙去考。功夫一半愁中了，睡情殊草草。
鸟泣春归咽早，春去如何去讨。啼音说与镜中人，打起相思稿。

虞美人·兰
湘帘水簟秋初捲，人在西风宛。暗香何处拂衣来，行过画栏深处蝶徘徊。
竹溪寒玉曾同倚，雪坞清无暑。一枝和露碧垂垂，恰似楚江寒雨夜来时。

郝湘娥
清平乐
1·帘钩双控，时有熏风送。恼杀禽声宛转弄，惊破午窗残梦。
分明薄幸回家，醒来依旧天涯。且莫轻抛珊枕，再从梦里寻他。
2·鹅黄柳色，一抹烟如织。倚遍南楼莺语寂，又是暮山凝碧。
忽闻女伴相邀，踏青准拟明朝。单少绣花鞋子，呼鬟连夜双挑。

吴芳华
阮郎归
钱塘门外是西湖，峰峦天下无。断桥一望水平铺，楼台入画图。
歌金缕，醉提壶。花鸟破功夫。兰桡日日泛清波，载归明月多。

席瑶林
蝶恋花·春日侍祖母母氏偕诸姊妹游虞山
翠耸虞山春景丽，游侍慈闻，更喜联同气。柳磴花堤芳草地，东风只荡湘裙底。
仲雍当时曾此寄，千古高踪，巾帼犹仰止。拂水山庄何处是，羞他输与青楼妓。

满江红·家大人病殁贵州黎平府别驾署中讣至哭奠有作
拜倒筵前，痛椿树、春秋偏促。想当日，辞家之任，画纶朱毂。绩报循良钦士庶，书传康健欢童仆。怎讣音，万里忽飞来，天何酷。
堂上老，谁寒燠。闺中少，谁瞻嘱。况左家娇小，更谁卵育。易箦魂飞宁目瞑，捧觞肠断难身赎。望灵輀，安稳早归来，凭之哭。

胡玉莺
减字木兰花·思亲
无言凝咽，难解柔肠千万结。倦倚妆台，惟愿慈亲入梦来。
白云望断，泪染罗襟红欲遍。愁压眉尖，怕见春光不捲帘。

菩萨蛮·赋得愿在发而为泽和潇湘居士
春风料峭孤帏冷，郁金油腻鸳鸯枕。慵整绿鬟偏，鹦哥唤槛前。
朝来新沐溜，懒学宫妆斗。随意插花枝，芬芳只自知。

吴湘
蝶恋花·吊邻姬
枕冷衾单如未嫁，虚度春宵，减却千金价。薄命桃花将绽也，一朝风雨檐前谢。
捱尽凄凉多少夜，凤去楼空，寂寞应堪怕。环佩珊珊何日下，妆台闲剩菱花架。

欧阳珑
虞美人·新秋
井梧簌簌飘黄叶。露泾寒螀泣。炎熇日日盼秋风。怎到秋来萧瑟更愁侬。
凭高几度空怀远。摇落情何限。断蓬心事不谁知。除是天孙相诉有怜时。

任淑仪
烛影摇红·丰台看芍药
流转韶光，早红药翻阶时节。名花盛处说丰台，竟游人如织。因见和风丽日。也乘闲兴寻芳陌，看来铺锦，望去蒸云，花光欲滴。
羡杀轻盈，嫣红嫩紫同娇白。梭巡小步绕雕栏，衣袂幽香袭。随宦喜依亲膝。得高赏春城色，故园此际，绮阁纷披，还堪遥忆。

金菊对芙蓉·送茹廷弟就婚广陵
膝下承欢，闺中咏絮，廿年朝夕相依。忽骊歌早唱，雁序分飞。喜心翻与离情并。送尔去、诗赋关雎。玉镜台前，好濡彩笔，学画蛾眉。
遥念博议成时。更闲情逸兴，班管频挥。把竹西佳丽，尽入新词。偕归官舍应非远，双亲爱、佳妇佳儿。深闺阿姊，顿添良友，分韵传卮。

吴琪
忆江南（暮景）
深院静，漠漠晚云青。远树星低萤火乱，画帘风淡燕飞轻。楼外坐调筝。

踏莎行（咏怀）
不愿为莺，何须似燕。也休派作鸳鸯伴。空山松雪半生宜，蒲团梦影随云便。
鹤舞闲庭，香飞画卷。楞严读罢桐阴转。莲冠未解道人妆，羽衣新样梨花片。

蝶恋花（怀春）
澹月溶溶花映绿。琴底离愁，叶落相思曲。频整罗裳檀纽束。碧纱明灭红膏烛。
玉漏声声催夜促。斗帐莲钩，半挂鸾绡幅。倚枕梦成风晓触。翠屏斜景窗前竹。

玉楼春（山楼）
山影入楼刚尺许。堤柳荫浓吹作雨。帘低不碍野云飞，窗小只容憨燕舞。
又看明月松梢住。渔梦江边无觅处。白鸥期我且休归，故园自有莺花主。

吴九思
生查子·子夜体
水底月团圞，一似芙蓉镜。人向碧溪行，如把菱花映。
断藕两分开，惟有丝难尽。豆蔻已开残，无复同心并。

渔家傲
恼杀风姨不做美，名园剪乱胭脂碎。窗外残红飞满地，都憔悴，纷纷尽向风前坠。
蜂狂蝶翅相从队，莺声燕语偏娇媚。二十四番花信至，君须记，吹开吹谢真无谓。

黄鸿
长相思·秋怨
倚栏杆，步栏杆。鹈鴂三更枝上寒，如何桂影圆。
记难难，话难难。那堪清漏唤邯郸，啼红烛未残。

菩萨蛮·梦中咏梅
雕栏十二幽香腻，分明睡在罗浮里。风动晓妆前，残云冷翠钿。
花花何处问，向晓愁来近。横枕一张琴，琴心曲里凭。

蝶恋花
着意留春春不许，一阵东风，吹落花无数。记取等闲花落处，重游怕是桃源路。
门外青丝垂日暮，偏惹离肠，不系征帆住。两两画梁新语燕，飞飞又入花间去。

王芳舆
菩萨蛮·八月十六夜月
嫦娥岂是无情种，昨宵偶被云遮拥。今夜好晴天，蟾光端正圆。
欣然重庆赏，人月同盈望。多少个中情，三更坐到明。

临江仙·月下看绣毬
不分蔫红茜紫色，金波偏照香浮。天工巧琢在枝头。拥来江上月，抛去素蛾毬。
最是黄昏人静后，霓裳一曲清幽。莫题团扇恐悲秋。梨花空怨冷，柳絮总飘愁。

黄蓼鸿
点绛唇·戏六姑春睡
绣帐风开见牙床，有人如雪鲛绡半覆纤手持蕉叶。
碧玉花簪斜坠，珊瑚侧春光溢睡情方热梦入巫山月。

玉团儿·春日
满眼繁华莺语巧。柳丝垂，春光正好。蝶妒妖花，蜂鑽劲竹，东风含笑。
幽香百种枝头缀，更堪怜，舞红堆翠。芳草池边，晚霞楼上，令人心醉。

钱慧贞
忆江南·咏雪
帘外雪，密洒似银沙。飞去隋堤疑柳絮，飘来庾岭认梅花。春思落谁家。

浪淘沙·秋日有怀王佩霞世妹
握别未轻旬，回首销魂。知君绮阁懒香焚。赋得瑶篇来慰我，转触愁新。
梧叶落纷纷，风雨衡门。悲秋况是惜离群。今夜夜长应有梦，再话殷勤。

蝶恋花·饯春日值雨
风捲残红春已暮。垂柳丝长，暂绾东君住。天意哪知人恨处，廉纤几阵纱窗雨。
把酒饯春春不语。春既无情，一任匆匆去。湿尽金衣莺诉苦，凭栏又触愁如许。

洞仙歌·敬题张荫嘉母舅乐圃词钞后
铜琶牙板，数词家名手。柳腻苏豪孰兼有。豁双眸，舅氏乐圃词钞，真莫怪，脍炙骚坛人口。
慈亲题语在，记得年时，曾向妆台课停绣。篇什富珠玑，击节人亡，低唱罢，泪沾红袖。愿本意早填谒金门，使屈姊舒开夜台眉绉。

水调歌头·送外之金陵应试
夫子富才调，宝剑岂长埋。晚成当此时矣，去去莫疑猜。但向蓬窗茅店，珍重风餐露宿，漫念米和柴。弱质纵非健，门户学持来。
桃叶渡，伤心窟，古休怀。三场为我，鏖战努力步云阶。好趁桂花香里，玩罢板桥明月，归棹理秦淮。端正拂尘酒，何惜拔金钗。

钱慧珠
唐多令·春日偕众姊妹游慧山
闺阁少清游。今朝破积愁。九龙遥、风送兰舟。听罢松涛茶斗品，如画景小亭收。
字减与声偷。蛮笺韵各捜。羡前贤、石壁题留。难道山名分慧好，偏巾帼、柳苏羞。

水龙吟·忆家慈客武林
男儿尚怕饥驱，奈何吾母传经远。平安虽报，主贤弟慧，老怀可遣。犹恐慈亲，或怜幼女，慰辞宛转。只六桥花柳，三春赏遍，添吟兴、眉应展。
但是宵来梦见，怎愁容、数声长叹。痛椿早萎，伤萱遥隔，冷闺肠断。欲诉离情，吴山越水，寡鱼稀雁。待何时，再得绕娘膝下满，将雏愿。

蓉湖女子
画堂春
冷莎铺月树穿星，秋棠褪尽红英。鹭鸶两两浴兰汀，湿浪吹萍。
雾气捲开山色，云光流出溪声。湘帘斜捲绿烟凝，人倚银屏。

菩萨蛮·仿王修微回文
镜开羞学新妆靓，靓妆新学羞开镜。离别怕迟归，归迟怕别离。
绿痕螺黛促，促黛螺痕绿。千万约来年，年来约万千。

卜算子
刬袜坠金菱，髻溜琼妆亸。为爱鹦哥红豆抛，莫认车边菓。
曲槛小屏山，淡花如雾捲。檀肩数乱星，数到牵牛住。

少年游
斜风捲水，平芜吹侧，波面细于丝。杨柳烟中，蓼花影里，密树度云迟。
藤床八尺龙须席，卧听晚蟾嘶。携却楸枰，沉吟应劫，抛局数残棋。

丁一揆
菩萨蛮·冬日写梅作
素梅点点铺香雪，疏篁渐长凌云节。同结岁寒盟，冰霜不易心。
罗浮当日种，翠羽双栖共。看取绿盈枝，和羹结子时。

凤栖梧·观庭梅
半折琼蕤香暗吐。相对盈盈，似欲将愁诉。傲骨天生谁与护，可怜零落埋荒圃。
忆惜广平曾作赋。千载寥寥，若个知音和。受尽几多霜雪妒，算来总是东皇误。


第八卷

  小檀栾室闺秀词钞（卷八）    (一斛浊酒录入)
董如兰
浣溪沙·溪花
小立涯前支晓风。宜人偏在露华浓。盈盈临水自矜容。
翠鸟啄余青茎子，游鳞疑狎粉香丛。蓬窗撩乱画图中。

大江东去/念奴娇·燕台归思
羁人情绪，似禽鱼、误入绦笼难出。极目乡关何处是，云树苍烟遥隔。不敢哀号，恐惊肠断，默默空凄恻。自家儿女，怎叫他个怜惜。
应叹两字功名，半生劳顿，堪笑还堪咄。离别伤心梦中相，聚后醒来悲泣。误我归期，欺他归约，各度如年日。君平频问，故国何日归得。
2.优深如病，万千愁、欲说伤心还歇。是岁三春挨过了，怎使重挨夏月。将近初秋，归鞭未整，酷日同心热。啼痕新旧，积来犹胜鹃血。
千里有限关河，无穷荆棘，鱼雁难飞越。异日相逢须记取，今后再休轻别。魂梦堪怜，朝朝暮暮，不解辞登涉。他时归去，定教真个欢悦。
3·午日和韵
端阳重遇，可应是、辗转天高难越。炫日葵榴疑是泪，触景偏增呜咽。三载离乡，两经兵火，孤负芳时节。五丝续命，寸肠应被千结。
休问鼓吹谁家，龙标何处，风鹤成警怯。魂梦飞扬旁人须，讶道鬓斑形劣。渔父忘言，汨罗留恨，醉醒凭人说。伶仃儿女，有谁为我疼热。

捣练子（四时词，春冬选二）
1.花寂寂，昼阴阴。枕是朦胧听晓禽。病里不知春又半，连天草色雨中深。
2.初肥兔，照寒窗。窥探离愁眉锁双。灯火连宵金穗重，从今不信谎银缸。

忆王孙
庭前新水色如蓝。谷雨初旬共浴蚕。山家少妇指纤纤。各携篮。日照柔桑露叶寒。

如梦令
云外周轮璧月。偏照人问离别。音信动经年，几度风霜雨雪。愁切愁切。想见征衫千结。

长相思
心迢迢。路迢迢。万木经霜色渐凋。秋容如画描。
卯时潮。酉时潮。不见归帆傍小桥。愁魂销未销。

浣溪沙·庭梅
墙角枝头雨雪晴。寒葩展靥若含颦。蟾蜍今夜十分明。
细细暗香和梦嗅，椿椿怀抱费思评。心头有个未归人。

鹧鸪天·雪宵
旅雁摩霄楼外闻。穷途有泪怕留痕。风高雪片搏成阵，月暗梅花合断魂。
书满架，伴空樽。床头灯火半黄昏。推窗粉饰江山改，爱惜瑶华只闭门。

龚静照
满庭芳·春日苦雨
春昼淹淹，春愁脈脈，娇黄媚紫都非。韶华几许，九十半成违。风暖水纹如皱，凭栏处，漫浸芳菲。残梦醒，云迷雾锁，何处见馀晖。
追思，曾玩赏，旧时情事，珠泪频挥。渐看看成病，减却香围。又是清明过也，空赢得，绿惨红稀。如萍燕，东西漂泊，不解认人归。

醉花阴
粉窖眠香红串泪，两眼凝秋水。被冷叠鸳鸯，有梦何曾，慰贴心头去。
碧云冉冉黄花地，半晌披帷起。担受峭寒生，不奈虫吟，况续廉纤雨。

蔡捷
如梦令
方把银缸吹隐，绣幕风欹不定。好梦总难成，月上花枝交映。深省深省。枕上独吟清冷。

蝶恋花？
落后凡花皆罢却，仙根生意留如昨。俗眼但知欺寂寞，等闲错过东风恶。
随地为家犹自托，笑杀园葩，苦向枝头着。结子泥中甘抱璞，成溪桃李真轻薄。

苏幕遮·夫子新安归云郡女王叶奉亲甘旨夫客死粤西讣至屏食而绝
万般思，无计奈，因甚当初、劝往天涯外。欲遂亲欢还自害。百死关人、未足偿君债。
拜翁姑，辞糒粝，揩拭肝肠、好向湘江会。那管旌扬身后待。许重芳名、青史如何载。

满江红·吊仁和沈孝女刲股殒命
废寝忘餐，但指望，萱堂起色。猛听得、医人耳语，夜来当绝。酬地誓将遗体代，呼天暗把炉香爇。按金刀，良药腕中寻，亲调燮。
耐不起，瘡中裂。流不住，楼头血。向搀扶老父，那堪声说。白发春回双竖梦，蛾眉魂逐三更月。谢夫君，莫怨暂归宁，成长别。

瑞鹤仙·宜兴周贞女未字守节
麻衣因嫁设。伴鬼幄孤灯，夜分明灭。朦胧若来接，向未知郎面，转生羞怯。冰心皎洁。誓毕生，空床对月。想当年抱雁，家来已把，双翎分折。
休说，冥途辽绝，温情翁姑，死生何别。古今义烈，差片念误清节。拚伶仃形影，抛将同衾，熬到泉台共穴。莫道巾帼柔肠，须眉谁埒。

庞蕙纕
满江红·书嘉禾李孝贞女事
地老天荒，重翻过，鸳湖春色。记当日，白衣来梦，前身西极。千古男儿忙不了，一时闺阁轻收得。羡緹萦，缓急请从行，真堪激。
曹娥恨，江犹黑。陶婴志，环空碧。想呼苍哀吁，药铛朱宝。泪涴枫根终有痛，魂栖庙树知何日。听城南，夜夜杜鹃啼，催明月。

如梦令·春闺
春到韶光堪恋，妒杀画梁双燕。妆罢捲珠帘，迟日和风吹面。人倦人倦，无数落花庭院。

浣溪沙·夏日
绿映亭台薄暮天，熏风寂静小庭前。暗香浮动一池莲。
柳絮纷纷飘画槛，桐花点点堕湘帘。纱窗雨过却慵眠。

少年游·重午娶妇偶成
凤冠初卸，龙舟正渡，佳节恰新婚。羹遣姑尝，拜随堂上，红烛昨宵停。
葵榴艾虎，晓妆才竟，深浅画眉痕。愿来年此日，儿生镇恶，客满孟尝门。

鹧鸪天·病中闻家慈同元姨为余诵经誌感
终岁恹恹怯往还，盈盈两袖泪痕潜。一心解织愁千缕，双鬓慵梳月半湾。
鸳被冷，琐窗寒，翻经画阁忏红颜。枕函稽首殷勤意，不尽笺题寄小鬟。

沁园春·仲春为二姒三十处度
晓镜初开，喜傍妆台，日上花梢。看梅痕虽淡，尚飘积雪；柳绵未吐，遍拂长条。风送红香，烟凝翠黛，春到帘栊淑景绕。风光好，正筵前燕喜，窗外莺娇。
兰芳玉映堪描。许谢女班姬第一标。任荆台歌舞，低头织锦；秦楼夜月，并坐吹箫。甲子平分，花朝前后，宝瑟瑶琴逸韵调。闺中近，羡霞觞引满，人在云霄。

张丽人
减字木兰花
盈盈泪眼，往日青楼天样远。秋月春花，输与寻常姊妹家。
水村山驿，日暮行云无气力。锦字偷裁，立尽西风雁不来。

严曾抒
诉衷情（第三体）·苦雨
风欺雨妒恨无情，摧折满园春。花几度，最销魂，愁人梦里听。
好月似高吟，恁难寻。欲借花痕寄远心，不胜簪。
诉衷情（第二体）·和夏
碧纱窗外绿荫浓，倦思忽朦胧。听黄鹂，骂东风，似与我愁同。
伴药裹，三春去，恨如丛。几回顾望，举首殷勤，上祷天公。

浣溪沙·清明
轻风弄柳清明节，凭栏蓦地愁如织。无端留得经年疾。
自是君心解怜惜，愁怀万种还休歇。孩提解语殷勤说。

临江仙（第二体）·朝雨
霂霢窗西雨似丝，萧疏风透帏时。妆台临镜起梳迟，回身自叹，瘦影觉难支。
未必工诗偏耐病，终朝闲数花丝。生憎落纸即愁思，花笺高阁，万事不如痴。

小重山·暮春
开尽蔷薇春已休，几颗青杏子，缀枝头。闲庭柳影漾苔柔。莺语老，紫燕掠帘钩。
独立向高楼。迷离烟雨外，簇云浮。炉灰强拨坐忘忧。还对画，山水自悠悠。

忆秦娥
1·春风急，春花寥落春禽涩。春禽涩，低呼轻唤，如诉如泣。
春云郁郁飞春雪，春闺寂寂春愁切。春愁切，几多心事，欲陈难说。
2·春薄劣，春光嫌得春心折。春心折，滑莺惊梦，梨花睡怯。
春魂黯黯潜消别，春波渺渺吹鱼贴。吹鱼贴，一行书寄，千行泪血。

醉花阴·秋闺
游子天涯音信久，盼到西风瘦。昨夜梦儿圆，只道郎归，翠幄熏香透。
觉来依旧黄昏后，有迢迢更漏。报道睡来些，好梦难凭，索性天明候。

蝶恋花·病怀
早潮扬子舟难舣，一曲湘江，送断危弦指。风雨落花明月底，芭蕉寸寸衔心里。
粉融湿透风前泪，茶饭谁餐，伏枕知何许。薄幸不来侬自去，游魂顿刻追千里。

疏帘淡月·本意
霰收烟霁，见淡月疏帘，芳心欲碎。声断玉箫，凤远秦楼如水。凄凄画角残更迟。香篝冷、蒸消鸳被。孤灯昏照，三星惨烈，栏杆倚徙。
叹寂寞、长门深闭。红巾泪染，黄花憔悴。屏掩西风，寒悄归期垂切。花笺难缀离情味。托行云、驰神千里。鸾音盼断，阳台梦隔，踌躇无寐。

卞梦钰
菩萨蛮·咏梅
繁香浸月冰魄醒，鹤惊风动窗横影。清梦逼寒帏，疏英点翠衣。
苔明函润玉，冷艳生芳骨。露面一枝新，开来到处春。
2·秋景回文
翠寒香净秋荷芰，芰荷秋净香寒翠。飞雁带云微，微云带雁飞。
处闲人默语，语默人闲处。心远寄山深，深山寄远心。
3·秋夜回文
忽思幽坐诗联月，月联诗坐幽思忽。风露咽吟虫，虫吟咽露风。
石阶苍藓碧，碧藓苍阶石。秋夜旅人愁，愁人旅夜秋。

玉烛新·咏茉莉用周美成韵
亭轩微雨过。看绿荫雕栏，蕊珠新就。轻柔婉约，冰姿倩、百颗玲珑芳漏。含情几许，最月淡、风清时候。人静矣、凉透屏纱，素香腻沾衫袖。
清端足并梅花，雅不受红尘，冷暄匀否。粉猜玉斗。纤可拟、洛浦浣溪人瘦。烟凝露秀。每自、殷勤回首。遥寄、语桂殿兰宫，霓裳慢奏。

齐天乐·湖上午日
彩云拥退千峰雨，日月并当双五。蒲泛琼卮，丝缠玉臂，竞渡遥同荆楚。门悬艾虎。愿兵辟灵符，尘清烽缕。天台路近，采药人归时正午。
风度歌声何许，试问湖山，今可还如古。看小燕新蟾，穿红掠碧，都向景中添句。柳荫低映，好放艇邀凉，水香凝处。选韵题觞，删去繁箫鼓。

惜余春慢·湖上饯春用周美成韵
荷钱铸新，榆钱蓄旧，难买春留芳草。回思柳月，转忆桃霞，常为雨风迷晓。恰来何事凄其，负往云深，饯今云少。
叹春光兰臭，莫逆溪山，关情缥缈。试问取、叶底雏莺，梁间乳燕，解否而今烦恼。绣阁兰闺，词裁代谢，思拥笔端难扫。还问春归何处，可是天涯，再来又老。恍疑似雁去，南天日送，远峰环绕。

侯承恩
捣练子
春梦杳，晚秋凉。零落芙蕖尚有香。人遠天涯紅日近，断魂无語立斜阳。
情脈脈，思悠悠。花自紛飛水自流，青鳥不來春又尽，含愁无那倚妝楼。

忆王孙
远客長途孤寺秋，天寒少个寄書郵，况兼風雨又綢繆。恨悠悠，一点鳴窗一点愁。

诉衷情   寄女史趙淑仙
难从弱水泛蘭舟，悠悠无限愁。天涯契闊空凝望，此恨几時休。   
星月小，露华浮，淚盈眸。相思兩地，芳魂不隔 ，梦绕高楼。

西江月
天上繁星难數，人間万籟无聲。忽聞清柝近三更，月照紗厨冷靜。   
若个情深似海，卻憐命薄如冰 。吹噓何日上青云，愁殺灯昏梦醒。

浣溪沙
姹紫嫣紅风日佳。心情扰扰似蜂衙。安閑試問是誰家。   
花正妍時愁雨妬，月当圆处被云遮 。人間薄命不須嗟。

虞美人
春过九十餘芳草，門掩经過少。荼蔴架上暗香消，尚有深深蛺蝶趁風娇。   
詩篇废卻怜春去 ，难买流年住。小楼独上觉淒涼，只见一池荷净浴鴛鴦。

画堂春
夕阳时候薄寒生。依依独自闲行。一群鴻雁帶秋声，飞过高城。   
揽鏡暗伤憔悴，背人偷落紅冰 。画桥西去是蓬瀛。只隔云程。

一剪梅
无绪严妝独倚楼。愁在心头。愁在眉头。蓼花风起冷颼颼。欲下簾鈎，懒下簾鈎。   
百和香烟静自浮 。琴也慵修。书也慵修。夕陽西墮水东流。怕更听筹。又近更筹。

项珮
桃源忆故人·闻外归
东风似惜离颜瘦，不计纱窗轻皱。吹得梅芽香透，才是郎归候。
屏山十二春依旧。买幅生绡重绣。花影双双当昼，莫遣离情又。

黄荃
瑶华·咏并头莲
日分蒂影，风合花香，记双栖无力。临波微步，最羡是、婀娜一般倾国。玉容相对，任两两苦心同识。试丁宁、水佩风裳，休教共争颜色。
还是旧日深宫，笑并浴温泉，露薇堪惜。冷香飞处，料不是、铜爵二乔游历。西风来也，怕吹动、碎云狼藉。谁耐见、花底鸳鸯，也学并头溪侧。

吴碧
烛影摇红·梅花
雪压霜催，岁寒心事谁人晓。三分冷艳十分香，瘦影天然好。笛里飘零最早。抵多少、别离烦恼。相思恨结，未到开时，头先白了。
玉洁冰清，寻常攀折休倾倒。怪他桃李太轻狂，羞共东风笑。莫待寿阳人老，最堪怜罗浮梦杳。月当头处，人倚栏时，幽心悄悄。

张瑶
临江仙·春水和谷芳嫂韵
添得几番酥雨后，波光南浦春融。平桥涨起麴尘风。蘸将垂柳绿。泛出落花红。
真个船如天上坐，投纶羡煞渔翁。湔裙人指碧流中。鱼鳞吹潋滟，燕尾掠空濛。

尹琼花
南歌子·夜坐
清漏莲花静，寒灯荷叶明。小楼罢绣坐含情，可笑小鬟偷睡倚银屏。

花非花
1·雨花
雾濛濛，丝缕缕。密还疏，来复去。行人莫怪断轻魂，小庭也酿愁无数。
2·灯花
映纱窗，辉绣幕。乍含苞，旋吐萼。好占喜信准明朝，晓风莫便轻摇落。

闵怀英
减字木兰花·忆杭
春寒惊梦，被拥巫云谁与共。望眼迷离。粉蝶楊花一片飛。   
倚闌无力。深掩重門人寂寂。儿女牵怀。目断西泠雁不來。

马闲卿
柳腰轻·秋闺
从来那惯愁滋味。腰正瘦，心将碎。乌云才绾，菱花慵对，掩著琐窗寻睡。敲朱户、檐马声凄，战金风、井梧叶坠。
不分芙蓉沉醉。笑海棠、露浓红退。满怀情绪，倚阑无语，兀自偷垂香泪。总知是、秋梦无端，没来由、把人憔悴。

庄焘
卖花声/浪淘沙·送春
新绿满汀洲，月在西楼。池塘脈脈水东流。两岸蛙声鸣夕照，春去悠悠。
往事怕回头，惹起闲愁。物华如梦杳难留。雨后飞花风里絮，身世浮沤。

卜算子
积雨喜新晴，小院风初定。月满芳阶露气浮，花动雕栏影。
宝鼎篆烟微，幽梦残灯省。忽逐钟声度小桥，不管春衣冷。

减字木兰花
薄寒透帐，晓雨声声来枕上。纤草含春，荒甃颓垣到处生。
落花无语，飞入池塘和泪去。杨柳丝柔，懒尽东风不送愁。

暗香·和张笔芳梅花词
四山寒色，正小园雪后，悠然闻笛。细蕾乍匀，休认珠胎误轻摘。略见横枝映水，渐催动、吟香诗笔。待画取尘外幽芳，春思散瑶席。
仙国，正寥寂。想庾岭夜长，月华重积。梦回自泣，一堕红尘渺难忆。闲向妆台对影，应伴我，湘兰凝碧。问素女琼珮响，几人听得。

吴永汝
如梦令
帘外一枝花影，月到花梢影冷。夜坐穗灯销，寂寞小窗寒浸。梦醒梦醒。重把离愁细整。

邓繁桢
鹧鸪天·春日偶成
深院莺啼春昼悄，半生心事伤怀抱。年年芳树又舒荣，何事韶华空自老。
重帘外，游蜂绕，落花满地无人扫。残红片片逐东风，愁里哪知春色好。

忆秦娥·秋夜
秋宵永，纱窗明月微留影，微留影，倚栏独坐，夜深人静。
阶前纬络声难听，海棠倚石梧风冷。梧风冷，几多秋色，凄凉幽景。

惜分飞·秋日送穀贻二弟出游
怅望秋云还似旧，黄菊依然清瘦。闷折亭前柳，伤心泪湿罗衫袖。
记得高堂同载酒，极目湖山明秀。往事难回首，新愁旧恨空消瘦。

浣溪沙·月夜闻笛
残月斜穿槅子明，谁家乃作断肠声。无端心绪最关情。
风动罗帏惊好梦，披衣重起正三更。蕙兰露湿暗香生。

长相思·忆先大人
恸难支，苦难支，抱恨终天永日思。蓼莪废咏时。
心如痴，意如痴，伶仃馀息已如丝。伤心只自知。

如梦令
1·秋夜
风动黄花影乱，月上纱窗一半。夜坐觉寒生，烛尽香残梦断。人倦人倦，怕听哀鸿啼怨。
2·初春
陌上绿杨如雪，人共梅花俱瘦。病起已无聊，又是困人时候。长昼长昼，风送隔帘香透。

徐应坤
点绛唇·春暮
绿渐成阴，春光九十都虚度。落红如雨，阵阵随风去。
蝶少蜂稀，紫燕频频语。春何处。恼人情绪，青草斜阳路。
2·妾命如斯，妾心如醉愁如寄。问愁不语，愁到何时去。
十载惊魂，愁也知何许。心碎矣。可怜梦里，清泪浑如雨。
3·闺怨
螺髻慵梳，双眉镇日为谁扫。离怀未了，羞听莺声小。
谱就新词，又合阳关调。春光少。愁肠暗抱，辜负红颜老。
4·咏杨花
何处飘来，窗前帘外深深舞。凭风无语，又入邻家去。
曲径长堤，曾号风流树。春无主。行云卓午,下阵黄梅雨。

梦江南/忆江南
1·深夜雨，做作已凉天。有雁冲寒云影外，个人剪烛雨窗前。长夜不成眠。
2·深夜雨，滴滴更潇潇。绣阁灯残人影瘦，罗帏香冷梦魂消。寒结一庭蕉。

浪淘沙·元宵夜雨
门外又黄昏，望断前村。愁云不放月华明。火树银花光暗淡，雨打风倾。
结伴踏红灯，没甚心情。凤楼何处奏瑶笙。试数罗衣无限泪，半是思亲。

沁园春·题夫子小照
烟柳低迷，鹤唳猿啼，怪矣先生。笑衣冠不整，扁舟欲渡；俯观鲛室，仰啸苍冥。日月纵横，乾坤浩荡，谁更昏昏谁更醒。长江里，纵波涛拍岸，稳坐休惊。
翛然把酒孤斟，且莫怨青袍误此身。有山川秀色，时堪娱目；性灵佳句，侭可陶情。莫问东吴，何分西楚，斜挂征帆缓缓行。前途邈，待风云万里，任意寻春。

李淑照
捣练子·春日即事
桃似锦，柳如绵，莺语初停蝶翅闲。妨却绣窗多少事，频抛针黹到花前。

李淑慧
捣练子·次大姊秋日即景韵
秋日短，绣帘垂，减线光阴着意催。春色未来秋色老，菊花莫绣绣寒梅。

高荣
望江南·寄雨船兄
闺思切，空使梦魂劳。可是地荒偏少雁，其如河广不容刀。想念到今朝。

高縏
望江南·同嫂氏过绿雪山房感赋
1·山房里，往事足追寻。晓阁校书同问字，午窗斗茗罢拈针。一局向花阴。
2·山房里，此日总伤神。门闭秋千空挂月，香埋金粉遍生尘。憔悴昔年人。

二郎神·次答嫂氏寄怀原韵
一声杜宇，早叫破、绿窗人静。度永日如年，残春如梦。归尽江村雁影，独有离怀难消遣，便说煞有谁能省。将兔颖蘸酣，云笺书破，怎传幽恨。□□凝何期，忽到天涯芳信。把往事闲吟。离情细数，知我年来瘦损。玉露啼花，海棠困雨，多少泪珠红沁。最苦是两地，思量闲阻，不教愁醒。

姚雪初
浪淘沙·题叶小庚本事词后
天籁韵珊珊。顾曲余闲。乌丝小字写香奁。千古风流千古恨，留在人间。    
空自说辛酸。无限情缘。痴儿娇女忒缠绵。天下有情天上月，那得常圆。

黄藻修
珍珠帘
二分明月琼花映。听啼乌、宵枕唤将梦醒，谁拨玉炉灰，烟袅钗头冷。钗冷愁生新白发，卅九年、伴残妆镜。谁信。似逝水无情，残花风引。
回首绣幕金奁，救飞蛾剔落，灯花红烬。梁燕绕无踪，怅冻云寒凝。试问玉埋何处也，寄愁吟、古台秋井。寂静。忆一曲游仙，数声清磐。

吴芳珍
临江仙·变调送何撷云女史北上
只恨订交晚。蕙兰气质，鸾凤神情。更堪比羡，名姝国士相并。心钦是前缘定。苔岑合，第一知音。贻新句、愧玉温花馥，褒锡平生。
销魂。分离太易，骊唱愁听声声。况侬花如寝，春水方盈。丁宁记同心，约鳞鸿，便问讯须频。江南好，正绮窗梅放，偕我思君。

程端颖
金缕曲/贺新郎·寄素乡姊
欲见无由计。忆归来、一旬话旧，许多情意。细数离愁千万缕，语语相怜到底。有几个、如君知己。已怪煞流光容易过，又无端、判袂销魂地。写不尽，别离味。
顿教枨触愁无际。料今番、吟馀绣倦，一般幽思。最是不堪风雨夜，倚枕乍凉天气。隔咫尺、天涯千里。剩有诗魂飞不定，梦迢迢暗把情丝系。算只有，恨无已。

冒俊
一点春·藕丝
一弯西子臂，七窍比干心。美人烈士情无限，余绪缠绵自古今。

张□□
菩萨蛮
风前别泪淹红袖，秋来人比黄花瘦。几日过重阳，离人易断肠。
暮云空濛碧，征雁飞鸣急。何处寄相思，长亭柳万丝。

戴恭人
惜余春慢·芍药开时忆丰台女子曼殊
焚尾花繁，曼殊仙迹，丰台春色如许。红遮香径，碧绕阑干，当日娇柔堪拟。想一代词人，千秋佳丽，消受最怜伊，吟肩试倚。
翠巾新拭，绣窗闲语，悄鬟低犹堪追忆。天与艳才如此。珊珊月下徘徊，露冷苔黏，钗横珮坠。任从他，满目风光，总被杜鹃催去。

浣溪沙·集句
隔得卢家白玉堂，（李商隐）好风吹树杏花香。（唐寅）共怜时世减梳妆。（秦韜玉）
燕子不来春寂寂，（薛昭蕴）残灯无焰影幢幢。（元稹）五更钟后更回肠。（李商隐）

盛□□
谢秋娘/忆江南·夜坐
清夜坐，独与月相亲。听彻梅花人不见，烧残瑞脑漏初沉。何事惹愁深。

天仙子
昨夜琼筵频劝酒，强起罗帏薰翠袖。晓窗斜日照梳头。花影瘦，人影瘦，瘦得腰儿难似旧。
满树绯桃沾碧甃，几个黄鹂啼绿柳。一春芳信颇匆匆。卿莫负，侬莫负，好把双箫花下奏。

凤凰台上学吹箫·闺怨集药名
菱鑑空青，蟾酥半缺，绮疏深掩葳蕤。喜朱砂印臂，青黛匀眉。慵续断肠诗句。检旧奁，败扇频题。相思甚，抛残梳篦，蹙损诃梨。
遥想。云母帐前，珍珠帘畔，琥珀床西。剩牡丹雨浸，豆蔻香披。怕踏落红花径，琼阶滑，石齿痕欹。铅泪滴，春愁五倍，嘱咐辛夷。

吉珠
金雀鬟·闺情
庭院春深好，牡丹开遍了。不分是双鬟偷拗。

春宵曲/南歌子·送别
鸭绿春波暖，莺黄柳色新。别路醉芳樽。送君南浦去，欲消魂。

劈瑶钗
懒画眉，自颦眉。一晌相思一晌悲。昨夜梦郎郎似旧，携手醒来，无计挽郎衣。晓莺啼。

菩萨蛮·寄远
南天一雁飞无迹，美人斜背栏杆立。眉黛为君攒，暗将珠泪弹。
佳期今是否，又绿楼头柳。待月拨银筝，谁人知我情。

减字木兰花·闰六月初七
遥情两两，盼到而今犹怅望。如此良宵，乌鹊南飞不架桥。
金风玉露，辜负盈盈河汉女。迢遞佳期，恐是仙家好别离。


第九卷

  小檀栾室闺秀词钞（卷九）    (一斛浊酒录入)
陈沅
荷叶杯·有所思
自笑愁多欢少，痴了。底事倩传杯，酒一巡时肠九回。推不开，推不开。

转应曲/调笑令·送人南还
堤柳，堤柳，不系东行马首。空馀千缕秋霜。凝泪思君断肠。肠断，肠断，又听催归声唤。

丑奴儿令/采桑子·梅花
满溪绿涨春将去，马踏星沙，雨打梨花。又有香风透碧纱。
声声羌笛吹杨柳，月映官衙，懒赋梅花。帘里人儿学唤茶。

顾媚
花深深/忆秦娥·闺怨
花飘零，帘前暮雨风声声。风声声，不知侬恨，强要侬听。
妆台独坐伤离情，愁容夜夜羞银灯。羞银灯，腰肢瘦损，影亦伶仃。

虞美人·答远山李夫人寄梦
春明一别鱼书悄，红泪沾襟小。却怜好梦渡江来，正是离人，无那倚妆台。
朱栏碧树江南路，心事都如雾。几时载月向秦淮，收拾诗囊，画轴称心怀。

千秋岁·送远山李夫人南归
几般离索，只有今番恶。塞柳凄，宫怀落。月明芳草路，人去真珠阁。问何日，衣香钗影同绡幕。
曾寻寒食约，每共花前酌。事已休，情如昨。半船红烛冷，一棹青山破。凭任取，长安裘马争轻薄。

寇湄
蝶恋花
眉淡衫轻春思乱，不怪无情，翻受多情绊。怕上层楼凝望眼，落花飞絮终朝见。
钗凤暗敲双股断，划损雕栏，一一相思遍。香袅兽炉空作篆，荼縻开谢闲庭院。

齐天乐·夏日
画楼高处蟾嘶柳，几曲危栏同倚。映日水心，迎风雪态，清彻香肌无暑。南窗雨洗。乍云隐轻雷，晚凉如水。扇引合欢，斜侵明月枕初欹。
闲庭起来携手，渐黄昏院落，明河低坠。浴罢妆残，钗偏髻堕，雨点春山馀翠。轻绡卸体。怕一搦烟轻，不禁清吹。簟展湘纹，别有一腔秋思。

柳是
金明池·寒柳
有恨寒潮，无情残照，正是萧萧南浦。更吹起，霜条孤影，还记得，旧时飞絮。况晚来，烟浪迷离，见行客，特地瘦腰如舞。总一种凄凉，十分憔悴，尚有燕台佳句。
春日酿成秋日雨。念畴昔风流，暗伤如许。纵饶有，绕堤画舸，冷落尽，水云犹故。念从前，一点春风，几隔着重帘，眉儿愁苦。待约个梅魂，黄昏月淡，与伊深怜低语。

满庭芳·留别无瑕词史
紫燕翻风，青梅带雨，共寻芳草啼痕。明知此会，不得久殷勤。约略别离时候，绿杨外，多少销魂。重提起，泪盈红袖，未说两三分。
纷纷。从去后，瘦憎玉镜，宽损罗裙。念飘零何处，烟水相闻。欲梦故人憔悴，依稀只隔楚山云，无非是，怨花伤柳，一样怕黄昏。

沙宛在
醉花阴
翡翠楼头风几阵，断送残红尽。薄暮掩罗帏，睡鸭香寒，冷却沉檀印。
梦回宝枕垂云鬓，愁压蛾弯损。窗外雨声疏，响入芭蕉，又是黄梅信。

张阿钱
减字木兰花·寄姊
离怀谁诉，手摘莲花心自苦。别恨还多，长日无心画翠蛾。
绮窗自省，蝴蝶蹁跹交扑影。寄语闺妆，不独薰风断我肠。

菩萨蛮·冬闺
酸风冷坑催人起，六花乱撒香闺里。阵阵打房檐，愁心不敢嫌。
临妆呵素手，梅蕊还依旧。插向鬓边斜，丰姿争似他。

顾信芳
点绛唇
天淡云闲，雨馀芳草平如剪。柳腰低软，春色和烟远。
斜日西楼，人倚东风倦。莺声懒。一庭花片，绿满香痕浅。
2·雨过晴窗，参差花影和帘捲。袖罗寒浅，独立闲庭晚。
新雁横空，天写秋云怨。斜阳岸。乱愁千点，落叶西风满。

浣溪沙
1·一树清阴倚粉墙，雨馀小院淡斜阳。笛声掩抑似回肠。
蟾影穿帘千点雪，玉魂和梦一丝香。残灯欲灺更凄凉。
2·凤髻梳成整翠钿，珊珊玉骨自生怜。未灰心事鹊炉烟。
粉蝶带香迷晓雾，冰蚕萦茧怯春寒。惜花人老落花天。
3·嫩绿新红映碧池，纤纤弱柳斗腰肢。一枝和恨寄相思。
微雨燕归春寂寂，暖香花睡日迟迟，小楼人懒似游丝。
4·一雁横飞万里秋，西风人倚木兰舟。萧萧南浦碧云稠。
肠是有情牵别恨，心因无蒂殢离愁。夕阳影里凭危楼。

菩萨蛮
1·春云剪剪春烟薄，春归无计留春著。独立小桥风，飞花满袖红。
鳞鸿乡信断，离梦天涯远。芳草绿罗裙，雨痕和泪痕。
2·秋声飒飒惊秋睡，凄凉玉骨空憔悴。金鸭暖沉烟，晚妆匀翠钿。
隔篱黄菊绽，花与人俱淡。风雨又重阳，画楼愁断肠。

清平乐·九日忆汉求弟
一天秋瞑，人倚西风冷。愁折茱萸欹鬓影，数遍鳞鸿归信。
是谁点缀秋光，陶篱菊吐新黄。料是登高游子，魂销客里重阳。

念奴娇·题逸仙宋夫人瑶台宴杂剧
书空咄咄，向吟窗谱就，霓裳新阕。一点雄心消不尽，化作彩云千叠。滴粉搓酥，描香绘影，长吉心头血。步虚声里，泠泠似有仙骨。
应是秋颖花生，墨池香润，照彻瑶台雪。放眼乾坤供一醉，醉把唾壶敲缺。鬼也揶揄，天乎懵懂，此意凭谁说。倚歌而和，欲将长笛吹裂。

水龙吟·怀雪香季妹
瘦红庭院销魂，离心恰比梅心苦。无穷山色，无情杜宇，催人归去。前度分携，今番别恨。鬓霜千缕。更那堪一抹，裙腰芳草，又还认，来时路。
依稀雁行联袂，忆曾向，啸台同步。篱外吹香，帘边伴影，素蟾初吐。何事多情，和天也妒，竟成睽阻。这相思何日，重来花底，对伊家诉。

捣练子
云漠漠，水溅溅，短棹夷犹破晓烟。疏柳断桥迷翠霭，一川风雨暮秋天。

浣溪沙
柳色销魂草带烟，点溪荷叶小如钱。画梁□燕舞翩翩。
梦里好花空自惜，愁中春色若为怜。病馀无奈困人天。

彭孙婧
长相思
1·闷悠悠，恨悠悠，何日花间共笑游。携手不胜愁。
那堪忧，最堪忧，多情无计问扁舟。空逐水东流。
2·漏沉沉，睡沉沉，相思欲寄断肠吟。寂寞暗伤心。
卧松荫，伴花荫，扫石焚香埋素琴。花间月满林。

醉蓬莱·苦雨用叶少蕴上巳韵
问天公何故，皎皎清光，将云遮去。风鹤频传，奈魂惊逆旅。种种愁怀，重重离恨，况连宵风雨。檐滴难休，馀寒犹峭，拥衾无语。
回忆当年，乡关乍别，世态炎凉，人情如絮。今日重来，叹故居何处。临流怅望，水泛平堤，更烟迷前浦。虚负春光，因循误却，赏梅新句。

鲍芳蒨
春从天上来·春绣
银管方休。见几点轻阴，飘漾帘头。炉香未息，花粉初浮。好个莺儿声溜。惜春光一线，任金线吊也难留。且抛愁，把窗纱笼上，翠影偏幽。
困人是今天气，因懒向书翻，聊取针抽。芳渚一泓，锦鸯双睡，天工妙处难求。喜蕉滴碎心，这多时、不到南楼。俏鹦哥。竹枝弄月，叫挂金钩。

琼林第一枝/东风第一枝·妆阁慰愁
蕉卷迎风，桐荫饰月，金炉一袅冉冉。画眉香黛初凝，握管锦毫浅染。春山何丽，同去把、镜儿细览。指纤纤、佳处轻描，那笔问卿无忝。
才少匹、银河夜犯，运偏乖、灞亭秋惨。谁知柳汁衣侵，自尔宫花冠罨。英华叫绝，直推倒、王庐班范。妾笑撚月窟香枝，先代嫦娥无毯。

绿头鸭·用司成流香阁韵同梅庄西湖春泛
挂红箫荡波绿绉兰桡起鸳鸯睡乡初醒勾留香渚银桥看无尽夭桃艳粉描不出脆柳宫腰七字分题一轮添韵锦湖风月共逍遥珠帘捲拈花微笑露出镜中娇那怪得风魔少伯我也魂消。
两峰高青天外落半空云起千条山如黛眉横浅印裙似水纹掬轻招渔曲声流禅灯影泻晴晴雨雨尽良宵馀更有晓烟暮树触处慰无聊钱塘景从今领取听江潮。

李长宜
梦江南·寄五妹刘何减
家园好，花事说东皋。国色有人欺芍药，乡心昨夜寄樱桃。镜阁梦迢迢。

点绛唇·春闺
叫彻黄鹂，难留住韶华片刻。垂杨如织，万缕伤心碧。
春到愁生，春去愁无敌。人儿只。相思泪滴，点点啼鹃血。

画堂春
小轩无事日初长，闲吟带草生香。榴花簇簇映斜阳，半吐红妆。
月色暗侵帘幕，风来宛似潇湘。流萤轻透点罗裳，无限凄凉。

惜分钗/撷芳词/钗头凤
愁难遣，风流减。欲绣鸳鸯心又懒。恨悠悠，雨啾啾。衷肠欲诉，齿上还留。休休。
香烬落，情萧索。仿佛灯前人似玉。意儿亲，脸儿迎。温柔谁忒煞撩人。卿卿。

申蕙
如梦令·蔷薇
日映红蒸香雾，满架芳姿娇护。荏苒却柔枝，蝶舞空沾新露。新露新露，绰约更怜春暮。

长相思 ·秋吟
月满衣，叶满衣，玉漏初沉银汉低。砧声到竹扉。
事已非，人已非，满目凄凉何日归。魂消梦亦稀。
2·赠月辉孙夫人
鸳水流，泾水流，咏絮才高并斗牛。芳名邑乘留。
桂影浮，月影浮，蕉梦诗篇重十洲。冰心比柏舟。

锦帐春·元夕和孙夫人
银烛澄辉，星毬熠熠。挥象管、淋漓香墨。舞霓裳，歌锦瑟，此乐难重得。闲情堪惜。
蟾兔纾青，鱼龙吹碧。莫辜负、太平春陌。剔灯花，听玉骢，探紫姑消息。嬉游永夕。

早梅芳·夜怨
窗半开，帘低捲。竹影风摇乱。银蟾微照，不点红灯掩深院。依稀前度约，游赏新来倦。听铜壶漏水，偏向恨时转。
睡成痴，醒又懒。被冷谁忺恋。枕儿欹著，万绪千端怎消遣。丝丝愁络纬，字字惊哀雁。乍离魂，被他花雾绾。

程茯娥
减字木兰花·新月
浮云散尽，一丝露出银塘冷。照上妆台，羞染春山弄玉钗。
波光透入，金仙肯受虾蟆蚀。雁影楼西，认作弓弯不敢飞。

桃源忆故人
西窗斗炳惊秋早，昨夜玉簪开了。蝴蝶不知身老，犹恋花丛绕。
芳草吹落王孙草，桐叶飘来风扫。无限秋心谁晓，添得愁多少。

刘□□
浪淘沙·初秋见庭柳
昨夜雨绵绵，寒涩灯烟。薄衾萧索不成眠。晓起床头看历日，换了秋天。
绿叶尚新鲜，犹似争妍。教他知道也凄然。眼底年华容易逝，树且堪怜。

沈友琴
临江仙·为烈女顾季繁赋
彤管徒传缑岭怨，采兰又酿新愁。此身已许便相酬，一朝巾帼志，千古丈夫俦。
慷慨捐生犹易事，从容就义难求。楼空人去冷香篝，云寒朝欲暮，月淡夜何修。

浪淘沙·月下桃花
清露酿花烟，皓魄无边。数枝低亚笑嫣然，一自天台迷路后，辜负年年。
蟾影罩霞鲜，似共流连。茅齐相对恍疑仙，赚得东风今日好，莫为愁牵。

沈御月
虞美人·送春和韵
送春春去添烦恼，闲闷何时得了。试看落红多少，点破阶前草。
流莺树上啼声悄，惊破罗帏梦杳。断送镜中人老，都为春归早。

赵家璧
荷叶杯
帘外一轮明月，凄切，空自照秦楼。玉箫吹断碧云秋，愁么愁，愁么愁。536

小秦王·赠邻姬
水剪双眸衣剪云，莺声小语可人闻。见郎故尔生娇态，笑骂东风起绣裙。

落灯风·夏闺
夜静天炎冰簟卧，残妆理罢迎风坐。消受有荷香，更两两流萤飞过，一点红灯火。
贪凉反惹心无那，空看着月来云破。叹事事倥偬，惟拥着书儿千部，花屿吟残我。

凤凰台上忆吹箫
秋叶离离，秋风析析，秋来最是销魂。见秋梧、摇落秋菊，堆金夜看。秋天似水，秋窗外、秋月如银。秋庭下、秋霜满地，秋雁悲鸣。
秋清。秋蛩切切，听秋声一派，秋思难禁。奈秋怀耿耿，秋赋慵吟。秋兴怀人极目，秋风冷、秋色萦心。秋漏静、秋闺寂寞，秋恨时生。

张昊
虞美人
枫林昨夜多风雨，篱菊欹新露。疏枝无力倚西风，这是断肠花瘦与人同。
凭栏无语心何已，又见吟虫起。今年何事忽多愁，怪底凄凄风雨暗层楼。

蝶恋花·午日
佳节薰风何太好，晓色晴明，竞渡游人早。公子韶华开大道，马蹄踏碎闲花草。
柳上黄莺声未老，荡漾湖波，忽自伤怀抱。岂为春光归别岛，斑衣零落添余恼。

王睿
卜算子·秋夜寄外
风急雁书空，露冷蛩吟户。莫道秋来便可怜，有恨凭谁诉。
记起意中情，惹却心头苦。咒得银河不肯明，坐到三更鼓。

清平乐·柳丝
柳丝何意，叶叶闲垂地。收拾春光都是你，可是新愁不系。
板桥云外啼莺，斜阳掩映蓑城。不愿生同飞絮，如何死化浮萍。

王璋
减字木兰花·春恨
箫声笛韵，多少离情谁借问。雨密云流，残梦关心懒下楼。
深沉小院，猛拍栏杆人不见。欲寄音书，无奈西风雁影疏。

虞美人
无端添了闲烦恼，魂梦时萦绕。阶前片片落花红，惹住阿侬衫子一般问。
一从那日分离去，只自廉纤雨。未知何日得逢晴，月下花前重教宛转行。

渔家傲
依旧年时花发路，高楼无复伊人住。几曲箫声吹不去，回首处，那堪又是黄昏雨。
柳亸莺娇千万树，游丝粉蝶纷无数。燕子喃喃还又语，春已暮，刘郎底事寻前度。

王虞凤
相见欢
1·新兴蛾髻如盂，插金鹅。点点蔷薇香露，沁牙梳。
匀面罢，呼女伴，坐氍毹。又向绿窗深处赌樗蒲。
2·雕栏笼鸟无声，耽窗明。两两黄蜂抱蕊，刺纱棂。
凭湘几，匀银管，画绡屏。印出些些花样粟纹轻。

贺圣朝
彩线抛残金剪慵，绿鬟松些些。香唾湿残绒，小窗中。
阿母拾花翻绣架，脸霞红低垂。凤颈剔春葱，意惺忪。

生查子·怀姊
忆昔别离时，欲想心先痛。独自拥寒衾，一夜难成梦。
只见碧纱窗，竹影频移动。残月冷花梢，幽恨和伊共。

李玉照
渔歌子
秋思萦怀懒赋诗，黄昏深院月来迟。人静处，漏残时，一片幽情祗自知。

忆王孙
幽闺深闭日如年，临镜无心整翠钿。赢得愁肠两处牵。思淹淹。裙带闲拈花柳边。

如梦令·夜坐
梦入愁乡初醒，犹有残灯相映。铁马寂无声，金鸭沉烟已烬。清冷清冷，谁念绣衾孤零。

醉公子·忆梦中美人
无意拈花片，有恨抛针线。细想梦中人，芳姿记未真。
默坐还相忆，珠泪和香滴。月色到窗纱，寻思暗抵牙。

蒋晱
南歌子
别路山川远，离堂琴瑟赊。歌声灯影是谁家，笑我一春憔悴数飞花。
粉泪长沾袖，残香伴臂砂。怀人旅梦断天涯，无奈黄昏啼杀后栖鸦。

卖花声/浪淘沙·柬外
无语独凭栏，离思谁传。东风破冻柳含烟。不信归鞭常入梦，珠泪偷弹。
买卜费金钱，愁绝离鸾。晴窗检点白云篇。怕有空闺孤独句，惹蹙眉山。

鹧鸪天
独上高楼怅晓风，无端愁思碧云封。春归那忍芳菲尽，怕见成阴绿色浓。
情索寞，意倥偬，梦回香阁雨声中。知情燕子怜人寂，时向帘前诉落红。

李端生
如梦令·冬闺寄月郎
霜月窥窗如昼，孤枕那堪寒透。辗转倚薰笼，听尽迟迟更漏。眉皱眉皱，人共梅花清瘦。

蝶恋花·春恨
被拥余香银烛短，睡起无聊，眉黛从教浅。早是伤春情绪懒，云鸠更惹离魂远。
独对东风肠万转，烟雨霏微，苔衬飞花满。点点妆成花泪眼，花寒不似啼痕暖。

许传妫
春光好·咏梅
歌翠羽，暮烟浓，冷香丛。雪满山中树欲空，月光溶。
姑射仙人体素，罗浮仙子肌松。受尽一番寒彻骨，嫁东风。

菩萨蛮·元宵雪月有怀
连宵冻透鸳鸯瓦，花放九枝不易谢。云髻巧妆梳，缠头细马驮。
六街如鼎沸，明月团圞里。不肯下楼台，笙歌处处催。

颜□□
浪淘沙
箫史韵凄凉，月冷筠廊。本来劲节傲冰霜，地下人间心一点。幻影茫茫。
白发两高堂，暮景悲伤。亲调药饵检丹方，泪洒西风红叶里。一带斜阳。

点绛唇·题孔蕴光女史籍兰诗后
黄鹄吟馀，声声字字俱呜咽。素心凄绝，鸾镜悲残缺。
点笔窗间，树树鹃啼血。冰心洁。冷如寒雪，皎似天边月。

冒德娟
如梦令·和三叔父闻笛原韵
谁弄山阳古调，历历暗飞声到。折柳最关情，惹起离愁多少。烦恼烦恼，留得月儿相照。

浣溪沙·春雨
1·帘外东风带晓烟，湿云酿雨做春天。馀寒未退小窗前。
初润花梢知节候，助人娇困耐人怜。鸳鸯波上羽纤纤。
2·细雨苍苔锁碧烟，丝丝初洗惜花天，愁心滴碎晚风前。
堤柳嫩芽难系恨，江梅春信早相怜。凭栏闲对影廉纤。

浪淘沙·观雨
闲倚小楼西，风雨频催。望中新涨画桥低，洗得柳枝肥又碧，一片烟迷。
鸦湿傍檐栖，窗暗云披。不堪憔悴病春归，高控玉钩帘怕卷，寒透罗衣。

念奴娇·五日
莺憨蝶舞，绿荫浓，佳节却逢端午。似火榴花，庭院寂，阵阵蒲风酿雨。对景思亲，衔杯忆弟，剩有愁千缕。天涯欲到，几回魂梦何处。
荆楚风物依然，五丝重续，此日情谁诉。薄命孤忠，如一辙，漫说悲同狐兔。不醒年时，澜翻世路，任韶光催暮。人生失意，从来无问今古。

满江红·咏并蒂虞美人
窗外幽花，开遍处，这枝奇绝。染猩红，带雨拖烟，倚栏娇怯。似为当年亡国恨，至今犹吐同心结。爱迎风，款款并香肩，迷蝴蝶。
心未冷，情还热。叹玉碎，怜簪折。羡一邱荒土，茁生英烈。一叶半花堪再拜，同生同死无分别。笑青青，吕雉戚姬墳，难言说。

范毓秀
南乡子·湖中泛月
薄暮泛轻桡，万顷清波映碧霄。一片浪花随月泄，滔滔。暗傍荷香过小桥。
清夜景萧骚，把酒临轩明月邀。望里云山浑似画，堪描。收拾风光付彩豪。

清平乐·立春
风风雨雨，又早催年暮。屈指光阴能几许，转眼春回冬去。
妆成对镜徘徊，重帘几度羞开。生怕梅花笑我，依然裙布荆钗。

如梦令·秋闺
妆罢栏杆独倚，飒飒西风乍起。帘外更濛濛，一片芭蕉如洗。如洗如洗，不管海棠憔悴。

蝶恋花·暮春
花光渐上荼蘼架，春睡恹恹，淡淡梳妆罢。绿窗人静悄无声，惟闻燕语帘栊下。
香消慵去添兰麝，寂寞空园，满地残红卸。枝头小鸟也怜春，声声只把东风骂。

汪韫石
鹧鸪天·听雨
松籁萧条烛影幽，雨声和滴到西楼。金炉香断三更梦，玉簟凉生五月秋。
人寂寂，夜悠悠，天涯信阻暗凝愁。疏帘到晓檐花落，滴碎离心苦未休。

王兰佩
苏幕遮
靥边红，眉上翠。鸾镜无情，早报人憔悴。病起但知因病累。未病前时，先已心如醉。
倚风兰，零落蕙。秀弱香清，只恐根茎脆。好向空王求忏悔。花莫芬芳，人也休聪慧。

陈滟
一落索·秋闺
眉共远山争秀，可怜长绉，莫将清泪湿花枝，怕花也，和人瘦。
萧瑟秋风望久，郎书无有。欲知日日倚栏愁，但问取、楼前柳。
（附周邦彦  一落索
　　眉共春山争秀，可怜长皱，莫将清泪滴花枝，恐花也，如人瘦。
清润玉箫闲久，知音稀有。欲知日日倚栏愁，但问取、亭前柳。）

顾静和
凤凰台上忆吹箫·月
寒生银粟，屋翻雪浪，璧光零乱云头。见明珠千斛，顾菟如邮。桂湿扶疏，影裁纨扇，碧衬蟾钩。北堂牖，西园飞盖，东鄙思抽。
悠悠。一声笛也，吹落了梅花，浑是悲秋。念素蛾睡起，玉锁琼楼。剩有乘风鹏翼，好借我、骑去遨游。傲游处，冰轮碾玉，万古常浮。

玉女摇仙珮·佳人
青琴绛树，下蔡洛川，共羡人间难遇。有个名姝，乘鸾飞去，莫是飞琼再世。若把容光比。有数束波横，口吹兰气。眉封翠、丰肌腻理，不过千娇百媚而已。争似女相如，能手赋，东邻佳丽。
须信毛嫱西子，谢韫班姬，难得色才相俪。才子佳人、赢得一身双美。为甚谪泥犁，浊世界，羞斗靓妆高髻，愿天公、留心玉貌，着意怜才，召为玉殿修文吏。莫负了。倾城倾国胡天帝。

佚姓
金缕曲/贺新郎·悼景姜姊
姊妹花催折。怪朝来，杜鹃枝上，声声啼血。回首斑衣同戏彩，频岁依依朝夕。忽唱到、阳关三叠。呜咽临歧无别语，但牵裾、预把归期说。从前事，定还忆。
可怜两载嗟离别。最伤心，当年分袂，竟成永诀。碧落黄泉穷欲遍，万一梦魂相值。怕梦里、幽明又隔。尔我神情相肖甚，对菱花、痴把君容觅。连宵雨，伴侬泣。

姑苏女子
鹧鸪天·题平原店壁
弱质深闺十六年，娇羞未敢出堂前。眉颦远道悲新柳，袖捲轻尘拥翠鬟。
肠欲断，意悬悬，举头何处是乡关。临妆莫遣红颜照，收拾菱花把剑弹。






第十卷

  小檀栾室闺秀词钞（卷十）    (一斛浊酒录入)
沈宛
菩萨蛮·忆旧
雁书蝶梦皆成杳，月户云窗人悄悄。记得画楼东，归骢系月中。
醒来灯未灭，心事和谁说。只有旧罗裳，偷沾泪两行。

临江仙·春去
难驻青皇归去驾，飘零粉白脂红。今朝不比锦香丛，画梁双燕子，应也恨匆匆。
迟日纱窗人自静，檐前铁马叮咚。无情芳草唤愁浓，闲吟佳句，怪杀雨兼风。

朝玉阶/朝天子·秋月有感
惆怅凄凄秋暮天。萧条离别后，已经年。乌丝旧咏细生怜。梦魂飞故国，不能前。
无穷幽怨类啼鹃。总教多血泪，亦徒然。枝分连理绝姻缘。独窥天上月，几回圆。

纪松实
捣练子·春寒
花渐放，睡初浓。啼鸟枝头啄小红。拈笔欲消春昼永，冰花还在石虚中。（石虚中：砚名）

画堂春·送兄法乳北中
秋来正好醉秋光，如何忽理征裳。黄花十里马蹄香，飞过雷塘。
囊借白云妆点，梦随红叶飘扬。高堂从此日相望，早整归装。

秋波媚·望湖
万顷清流接碧空，帆影有无中。平沙宿鹜，微云飞雁，点缀天工。
垂纶人在烟波里，潇洒对秋风。只应无累，何须出险，不哭途穷。

鹧鸪天·杨花和慈峨韵
杨白花飞小苑幽，春残绕屋卖风流。来时只有风知信，滚地癫狂未肯休。
沾翠幌，点朱楼，纷纷晴雪使人愁。深闺鬒发偏相昵，少妇惊心吟白头。566

鹊桥仙·润七夕
夷则还逢，鹊桥再驾，潋滟银河待渡。人问遥望七襄云，竟两度锦机罢御。
练拖秋水，帷钩新月，却认得重来路。柔情不断似前宵，相逢更觉相思苦。

虞美人
井梧簌簌飘黄叶，露湿寒螿泣。炎天日日盼秋风，怎到秋来萧瑟更愁侬。
凭高几度空怀远，摇落情何限。断蓬心事有谁知，除向天孙相诉有怜时。

林少君
浣溪沙·赠邹程村
麟篆知从九夜扪，诗王金诰佩随身。映梅争羡气氤氲。
绣纸十番传虎仆，蒸云千首动龙宾。于今坛坫自推君。

王毓贞
南歌子
浴罢明肌雪，妆残亸鬓鸦。娇怯欲扶花，花枝扶不得，倚风斜。

如梦令
月影被花摇碎，掩映隔帘红袂。倚醉殢春娇，狼藉满头珠翠。难记难记，人在花屏秋水。

生查子
1·兰沐绮窗凉，红汗酥胸溅。倦倚玉栏杆，蜂咂娇花颤。
红沁被池香，翠滑眉心现。挥麈扑青蝇，佯拂檀郎面。
2·拟艳
鸂鶒翠钿飞，翡翠榴裙嵌。含笑入罗帏，人影灯光蘸。
昵枕听晨鸡，点点铜壶勘。亏得种芭蕉，日闪红窗暗。

钱洁
忆秦娥·秋日怀夫子黔南羁旅
凉风急，芭蕉细雨声声滴。声声滴，半床针绣，一灯明灭。
良人远在黔天隔，溪山叠叠愁云湿。愁云湿，鱼书沉杳，雁鸿遥绝。

玉团儿·春晓病起
绿杨枝畔莺声细。强临妆，珠帘半启。燕子团风，梨花舞雪，映香侵袂。
园林一带韶华媚。最难堪，病馀憔悴。青鬓慵梳，黛眉著画，和衣重睡。

雨中花·秋海棠
满砌湿红娇欲滴。似睡起、浑无气力。看苔藓笼香，薜萝拥翠，相映幽姿别。
妒煞晓霞争艳色。奈暮雨、丝丝如织。想肠断西风，自怜冷落，未与春相识。

蔡琬
南乡子·秋夜小酌
风软逗轻寒，白露嫦娥静碧天。人比秋光清倍彻，悠然。曲转高歌并月圆。
少长集群贤，胜事行云聚亦难。薄酒一樽须尽醉，流连。花影玲珑满画栏。

意难忘·寄嫂氏李孺人
残月黄昏。看花摇幽砌，风递微凉。无言当薄暮，小立怯空廊。情滴滴，泪双双，缩地竟何方。望眼穿，山遥水杳，人远天长。
推心知好难偿。记临歧数语，回首神伤。新愁偏叠叠，旧事梦茫茫。魂已断，意难忘。辘轳百回肠。谅此恨、人间谁解，稽首慈航。

长相思·闲坐
诗一章，琴一床。消得春光白昼长，身世两相忘。
坐亦良，睡亦良。任取傍人笑我狂，心在水云乡。

卖花声/浪淘沙·挽廿四婶刘恭人
西阁旧帷空，惆怅音容。拈花看竹与谁同。记得鸾钗斜插鬓，翠袖香浓。
短梦更朦胧，肠断东风。清明寒食过匆匆。一缕香魂招不得，满砌残红。

满庭芳·七夕
银汉□寒，露华风静，半钩新月微明。烟浓桂树，乌鹊□桥成。十二朱帘乍卷，正良霄，玉宇清盈。相逢处，□□别绪，仙袂泪痕盈。
忆长生殿里，人归何处，□□□□。叹人间天上，总为多情。更有无端幼女，□□□、乞巧犹频。凭栏久，佩环声杳，缥缈彩云生


南歌子·寄永夫人
已惜分巢燕，犹怜对镜鸾。袖香馀暖共凭栏，记得绿窗松影不胜寒。
芸局他时约，花亭一晌欢。锦囊□□好谁看，今夜嫦娥望尔报平安。

一剪梅·讀白真人贈紫雲友曲有感作
天□□□海上楼，云水悠悠，魂梦悠悠。何时负笈到□□。目断罗浮，肠断罗浮。
今是昨非万斛愁，心业休休，禅业休休。临风对月泪空流。道远难求，师远难求。

王朗
满江红·自遣
剪剪轻寒，小楼昨夜衾嫌薄。禁几阵，东风吹断，护花铃索。醉软烟丝牵恨乱，离披蝶板敲愁落。为慵春，笔债满床头，都耽搁。
愁与病，浑难却。花飞尽，容如削。笑年年依旧，一身落魄。金屋自惭元不称，樊笼也任长牢络。问苍苍，生此不祥人，何如莫。

浪淘沙·闺情
1·几日病缠绵，昨夜迟眠。强移心绪镜台前，双鬓淡烟低髻滑，自也生怜。
不贴翠花钿，懒易衣鲜。碧油衫子褪红边，为怯游人如蚁拥，故拣阴天。
2·疏雨润青帘，花压重檐。绣帏人倦思恹恹，昨夜春寒眠未足，莫捲珠帘。
罗袖护掺掺，怕拂香奁。兽炉香倩侍儿添，为甚双蛾长翠锁，自也憎嫌。
3·斜倚镜台前，长叹无言。菱花蚀彩个人蔫，分付侍儿收拾去，莫拭红绵。
满砌小榆钱，难买春还。若为留住艳阳天，人去更兼春去也，烦恼无边。

王采薇
醉花阴·和薇隐韵
嘹唳归鸿惊社后，旅馆乡心逗。梦入晓云飞，绿遍天涯，不忍门前柳。
露桃影里人非旧，春也应难久。风日又清明，独对残红，寂寞帘垂昼。

吴琼仙
黄金缕/蝶恋花
乌飞兔走何时了，秋月春花，背地催人老。尘土何如仙阙好，青元一梦醒偏早。
新样冰树花印小，妙手灵心，事事堪倾倒。半缕梅魂惊乍杳，遗香剩得蘅芜草。

吴规臣
采桑子
昨宵星月今宵雨，首似春蓬，心似秋虫。毕竟情怀那样同。
小楼深闭愁无那，才听疏钟，又听征鸿。莫道吴侬不懊恼。

青玉案
烟痕催暮风丝冷，□只有、侬心领。逝水年华真一瞬，春花多笑，秋花多病，都是伤心境。
危楼镇日无人影，小立也、抛清茗。浊酒浇来心自警，欢时偏醉，愁时偏醒，何处商量准。

范玉
阑干万里心
春山平远不宜秋，新月弯环只似钩。说与萧郎莫浪游。怕登楼，一曲阑干一曲愁。

汪玉轸
长相思
夜寒生。梦魂惊。半烬兰膏暗壁灯。床头饥鼠行。 
数长更。起离情。倚枕填词句未成。推敲直到明。

风光好
掩花关。启花关。看偏春光春又残。动愁端。
空庭雨过苔痕碧。天寥寂。短短回廊曲曲栏。且盘桓。

菩萨蛮
愁中得句浑难续。无眠夜半烧灯烛。风送露微茫。逼人秋气凉。  
熏炉兽炭。香篆微微散。何物助吟情。一虫阶下鸣。
2·西风庭院人凄绝，梧桐几片残秋叶。敲著纸窗棂，孤衾和梦听。
长更和短角，催得灯花落。触目总销魂，低头见泪痕。

海棠春
无端一夜东风骤。便吹得杏花消瘦。待等小桃红，是晚春时候。
惜花心事花知否。看镜里双眉长皱。花信一番番，只芳年难又。

许庭珠
生查子·送春
珠箔隔轻寒，鹦鹉玲珑语。悄唤锁重门，莫放春归去。 
桃李可怜生，各自啼红雨。点点带愁飘，吹入春江住。

采桑子·寄怀李纫兰妹
年年望断春江碧，怕倚层楼，不忍凝眸。山外云山愁更愁。
凄凉远梦惟灯见，数尽莲筹，闲却香篝。人在春风冷似秋。
2·红櫻斗帐愁难寝，明日花朝，准备无憀，春过江南第几桥。
碧天如水横珠斗，豆蔻香烧，韵字纱挑。月写花枝上绮寮。

李畹
南歌子·寒夜
细点瓜齑谱，闲栽萱草花。三年为妇惯贫家，且喜芦帘纸阁手同叉。
兽火温箫局，蛾灯罢纺车。戏他小女绾双鸦，懒放鸳针今夜较寒些。

席慧文
踏莎行
禁苑乌啼，鼎湖龙撇。琼枝惨遇红羊劫。青门路断入空门，凄凉旧事凭谁说。
蜀镜云沉，秦箫露咽。生怜明月圆还缺。千秋遣恨九重恩，一齐付与檀槽拨。

鹊踏花翻·题黄韵甫帝女花院本传明季坤兴宫主事
露咽秦箫，云沉蜀镜，青门路断无人识。孰将旧事繁华，旧梦凄清，一齐付与寒螿泣。依稀豪竹间哀丝，当筵细谱龟兹律。
写出。多少王康调逸，泪痕和墨如铅泻。回想噤苑乌啼，鼎湖龙化，落叶添萧瑟。千秋遗恨怕重提，生怜明月圆还缺。

张襄
金缕曲/贺新郎·和陈芝楣观察原韵
一片云飞堕。乍持来、瑶笺烂漫，郇公五朵。湖海楼头高百尺，也赏绿窗吟课。惭愧杀、论班说左。多少英才门下士，更传灯、分与兰闺火。珠玉似，咳和唾。
愁人今向愁城坐，悔髫龄、涂鸦几字，外间流播。冰雪聪明天付与，未免言之太过。况齿及蛾江血涴。父榇未归儿远适，问孤孀，母子依谁可。将伯告，倘予和。

廖云锦
鹊桥仙·题闺友磐山画
藤阴䍡□，药阑披拂，过眼风光睕晚。幽闺料有惜花心，想素手频题冰茧。
经时病起，怀人愁绪，寄与折枝画卷。襟期肯许倩花盟，记后度春深夏浅。

点绛唇
1·紫藤花
翠幄阴浓，最宜婪尾春归后。细风轻逗，依约低长袖。   
瞥见妍姿，穿得明如绣。帘垂昼。曲栏杆右，一架烟痕瘦。
2·荷花翠鸟
香远逾清，卷帘静对消残暑。何须解语，绝胜凌波侣。
潋滟芳，赚出沙头女。斜阳暮。一声柔橹，翡翠惊飞去。

高篃
惜秋华·庭中秋海棠生意尽矣感成此解
砌曲红疏，自华年、梦断芳魂愁楚。绡帐睡残，休问卷帘人妒。多情剩有啼螿，伴夜月、瑶阶凄语。妆成，怨秋心、寂悄嫣红无主。
幽思定谁诉。记玉人倦饰，镜鬟妍谱。瘦影数枝低约，露丛烟缕。墙阴背立无言，莫误认、烧灯前度。何处。有寒闺彩幡低护。

疏影·春影
珠帘半揭，有暖风小漾，吹起双碟。绣槛妆成，偷写眉山，镜里一痕愁碧。浓春满压阑干角，漫罥柳、晴丝飘直。想映花、避月回廊，几处悄垂裙褶。
长是欢游未已，玉人正倦舞，鬓亸钗侧。别院池台，绿遍空波，约略惊鸿无迹。夕阳不语香桃瘦，又却误、重来寻觅。有隔墙、送过秋千，低问佩环消息。

探访信·庚午春偕小妹送母入都，归舟过白公堤舣缆塔影桥畔，瞬息八年，妹又作湘中行矣。今春复偕二、三女伴修禊于此，雪泥鸿爪枨触前游，赋此誌感。
旧游处。有蕙扇萦花，榴裙浣雨。自片帆人远，芳情向谁诉。江南何限消魂事，怕读伤春赋。倦东风、燕筑香巢，柳低眉妩。
春色又如许。看金谷裁歌，琼楼试舞。碧草钿车，犹认去时路。重来泪浥红绡透，揽佩人非故。渺离情、叶落黄鹂对语。

许延礽
齐天乐·悼阮媚川夫人即题其慈晖馆诗词稿次吴蘋香韵
十年鸿雪邗江住，相逢选楼楼下。小字珠含，芳姿玉映，佳婿乘龙来迓。青琴调寡，是韦贯红妆，擘弦能亚。咏絮吟成，韵流松石古池榭。　　
乡关旋警燕幕，小村同避地。睽隔茅舍，静树乌啼，寒潮鲤讯，难慰椒窗晨夜。鸾笙去也，叹一霎罡风，顿蔫桃帕，漫展瑶编，麝丸和泪写。

管筠
浪淘沙？
日迟芳甃，声停玉漏。东风种出双红豆，好韶光偏是，春瘦花瘦人瘦。
重帘不捲香微透，频添红袖。小池风软闲春昼。镜奁依旧，波皱云皱眉皱。

鲍靓
虞美人·扬州阮媚川夫人工诗词于归杭州未两年卒词以悼之
盐梅门第调羹乍，别梦萦亲舍。高楼目断苦凝思，红了疏梅，碧柳又丝丝。
竹栏花坞闲题记，好景何曾废。是仙是佛漫参详，且驾鸾軿，还返白云乡。

金缕曲/贺新郎
列炬移莲烛。正一片、盈盈箫管，送归金屋。却扇新词才赋就，赢得个人如玉。听琴韵、双声旋熟。丹桂香分蟾窟浮，看风光、不似灵妃独。舒靥灿，点眉渌。
蓟门漫把征程卜。恁多情、轻怜深惜，笑啼如昨。百幅蛮笺酬唱好，管领春风帘幕。喜活色、生香盈掬。蓦地昙花吹影散，恨鲰生绝少红闺福。消不尽，此中恶。

王长生
生查子·送春同杨蕊云姊作
杜宇一声中，怪尔花无语。宛转告愁魂，且是随春去。
楼外映垂杨，翠滴丝丝雨。芍药唤将离，怎肯留春住。

董琬贞
青玉案·自题梅窗琴趣图
梅花不作瑶琴主。更绝塞，霜笳苦。画里韶光如梦度。朱阑池澱，绿窗花雨。旧是藏春处。
如今并命天应妨。无限香消碧烟缕。只恐人梅同老暮。芦帘纸阁，思量归去。试听冰弦语。
 
卜算子·写梅寄外时在粤东
折得岭头梅，忆著江南雪。君到江南雪一鞭，可是梅时节。
画了一枝成，没个人评说。抵得家书寄与看，瘦似人今日。

黄履
百字令/念奴娇·题听秋啜茗图
静无尘俗，碧沉沉，好片清凉世界。左右修篁环屋立，中有伊人潇洒。锁径烟横，打窗风紧，做尽惊秋态。半瓯香露，个中真味谁解。
案头几叠遗书，双桐深护，凤啭琅琅在。回首萧然联袂日，犹记飞琼风采。如许年华，天何靳也，劫现昙花快。迢遥玉宇，鹿车挽手而载。

马翠燕
鹊桥仙·七夕
银湾斜挂，金波徐展，天上人间今夕。黄姑渚畔路迢迢，何处问支机消息。
锦屏红烛，玉窗罗袜，剩喜鹊桥不隔。青鸾休促紫云车，且良夜倍相怜惜。

恽□□
望江南·秋怀
秋来也，罗带不胜腰。绿暗红稀芳信改，只馀怨种与愁苗。常伴可怜宵。

张纶英
高阳台·菊和若绮妹作
春梦惊回，槐阴尽捲，阑前暗斗新秋。雨细风疏，廿番花信皆休。丛残已分同芳草，仗轻云、扶上琼楼。最堪怜、浅笑轻颦，还抱新愁。
东皇应是嫌幽独，怅霜天寥迥，秾艳都收。容我清狂，一般顾影篱头。闲情陶令长相忆，叹江梅、沉梦汀洲。好凭它、丹桂清芬，伴我忘忧。

张纨英
高阳台·菊
云护帘栊，霞烘庭院，一枝独倚斜曛。净洗铅华，西风展尽愁痕。幽怀只有姮娥识，傍琼台、避却芳尘。笑东风、花信频番，误了春人。
玉楼好伴难重省，剩疏桐夜月，衰草重门。此日相看，休辞频倒清樽。碧阑干外秋如梦，有幽香、飞上罗巾。愿年年、把酒疏篱，伴我黄昏。

疏影·水仙
琐窗清冷。有数枝绰约，低傍妆镜。素靨盈盈，越样玲珑，嫣红怎许相并。冰魂算与琼楼远，忍便入、等闲花径。到夜阑、明月飞来，帘底暗窥纤影。
还记当时憔悴，翠鬟愁不整，尘梦初醒。故国云迷，洛水依然，幽恨诉将谁省。珊珊休忆凌波步，怕前度、珮环难认。侭深深、银蒜低垂，不管晓来风劲。
2·画芙蓉同孟缇大姊作
素秋凉迥。记绿莎洲畔，窥见妆靓。避却春红，占了秋风，亭亭独耐凄冷。澄江九曲波如练，经几度、月昏云暝。蓦西风、吹断冰魂，荡却一痕香影。
谁洒灵芸红泪，素绡点染处，愁恨都凝。梦里盈盈，笑靨归来，可认旧时青镜。江南回首空惆怅，休更问、断蓬浮梗。只寻他、空外幽香，消我一生酸哽。

袁淑
菩萨蛮·月夜闻筝
绳河催渡凉蝉早，玉纤低按春莺小。旧谱巧翻新，知音能几人。
柔肠萦雁柱，诉出秋心苦。弹罢悄无言，一庭风露寒。

买陂塘/摸鱼儿·苍山寻秋坐双湖亭眺望清流见落叶辞枝笑笑然不知秋生何处也
恋山眉、一痕斜照，萧萧红妒枫桕。西风小飐鸥波冷，青鬓几人吹皱。招素友，便软踏香莎，选胜联吟袖。蓼花汀口。认水瑟玻璃，天低菡萏，清景肯辜负。
园林好，指点双湖依旧。凭阑几度回首。秋心暗逐溪烟袅，省识吟魂孤否。休僝僽，算临水登山，此恨年年有。莓苔坐久。蓦菰黑沉云，柳黄搀暝，凉入采菱手。

袁青
渡江云·寄竹畦兄吴下
家山催别去，尺书莫寄，弹指又惊秋。几行新雁外，目极征帆，底事久淹留。劳人草草，怕年来、雪渐盈头。应试看，白蘋洲畔，栖稳有沙鸥。
优游。真娘墓侧，白傅祠边，共寻花浇酒。更龙门、叨陪清宴，文采风流。乌丝写出琳琅句，听双环、娇啭歌喉。旗亭壁，有谁争画银钩。

百字令/念奴娇
琼钗断处，惹回肠俱断，吟成珠玉。不是敲残红烛底，折向晓窗奁角。陟岵云深，稿砧梦杳，往事频枨触，年华催换，镜中鸦鬓非绿。
闻说补屋牵萝，青灯课子，簪笏看重续。持节遥迎南粤地，旋报骖鸾官阁。诗记清芬，图追雅范，似刻丁兰木。传观珍重，好防寒具油幅。

南乡子
檐外滴秋霖，逗引离情又上心。游屐如云零散尽，愁深。拥鼻西窗独自吟。
点点和疏砧，雁杳鱼稀锦字沉。待倩梦中联梦雨，萧森。梦向云山那畔寻。

袁嘉
阑干万里心·春闺
轻寒料峭雨连纤，一缕春愁似水添。瘦到腰围亦自嫌，意恹恹，满院飞花不捲帘。

木兰花慢·仓山寻秋与云根各填一解
绕琅玕深处，牵翠袖，堕明珰。早衰柳沉云，枯荷洗露，寒到银塘。鸳鸯绿，波梦稳，怕分飞冷了白萍乡。贪向湘阑凭处，钟声催送斜阳。
思量往事最难忘，水阁记传觞。惜花颊殷红，山眉绀碧，艳衬霞裳。流光又惊瞥眼，蓦西风吹遍井梧霜，惆怅鸿来燕去，教人阅尽炎凉。

蝶恋花·新柳
陌上春回才几许，抹雨和烟，掩冉愁千缕。一角红楼帘捲处，有人偷效新眉妩。
欲起还眠芳草渡，容易成阴，莫恨流光误。残月晓风添别绪，丝丝不绾归桡住。

金缕曲/贺新郎·悼亡
泪洒秋风里。化连枝，他生未卜，此生已矣。怨海难填天莫补，造物弄人何意。问可是、才遭天忌。剧使钗分怜薄命，叹伶仃儿女今谁侍。家四壁，食烦指。
凄凉事怕从头记。任销残、花红钿翠，脂芗粉腻。一自镜鸾悲独舞，云鬓飞蓬慵理。只赢得、朱颜憔悴。锦瑟年华随逝水，剩青灯壁月孤帷倚。金石矢，柏舟誓。

唐多令·雨夜不寐
支枕乱愁并，廉纤静夜听。响空阶，点滴分明，一样芭蕉秋战雨，浑不似，故园声。
尘梦苦难醒，劳劳度此生。湿寒衾，泪已成冰，剩有归心随断雁，飘泊处，又无凭。

忆秦娥·夜泊露筋祠
归舟急，春江月堕催停泊。催停泊，轻桡系处，柳丝笼碧。
灵旗风卷芳魂灭，荒凉古庙留遗迹。留遗迹，空馀流水，为谁呜咽。

采桑子·春暮
惜春春去留难住，愁里年华，病里韶华，消尽吟情枉自嗟。
风狂雨骤催飘泊，短命桃花，薄命杨花，底事伤心聚一家。

虞美人·月当头夜醉中倚此
去年今夜他乡月，病酒兼伤别。今年又见月团圞，赢得今宵，身在故乡看。
人生几度逢今夕，莫问阴晴缺。茫茫合向醉中过，自把一尊，清酒酹嫦娥。

临江仙
记得钗分悲永别，经年砚匣尘封。而今重展泪花浓。伤心留断句，铃印未销红。
玉镜台前馀独影，梨云梦断无踪。新愁旧恨压眉峰。茫茫泉路杳，何处盼鳞鸿。

念奴娇·暮春偶成
轻寒轻暖，又溟濛、作弄酿花天气。别有幽怀，非中酒、可奈困人如醉。一缕情柔，三生梦浅，不问年华逝。春光何限，等闲都付流水。
应惜燕妒莺嗔，啄残红蕙，护少金铃系。参到禅机，原是幻，那管风凄雨细。絮已沾泥，丝偏织茧，难断悲凉意。绵绵长恨，问天天也知未。

唐多令·芦花
惯送往来舟，风生瑟瑟秋。傍荒滩，影共江流。一片冷云低欲护，栖不定，有沙鸥。  
浑似柳绵柔。吹残红蓼洲。叹年华，逝水难留。最是愁多头易白，担尽了，别离愁。

南歌子·春日病起
寒怯衣棱峭，眉嫌镜影浓。病馀落絮不禁风，为倩游丝宛转罥飞红。
泥酒心犹怯，搴芳事已空。梨花深院静帘栊，又是一年春负雨声中。

高阳台
邀鹤云闲，款鸥梦冷，西风吹散朋簪。待不思量，又因芳讯浮沉。却怜几叶芭蕉雨，作凄凉、响和疏砧。一声声，那管人愁，滴碎秋心。
销魂记取天涯别，怅河桥柳岸，隔浦春深。嚼蕊吹花，等闲妨了清吟。凭谁细唱潇潇曲，恁离情、强半难禁。证诗盟，剪烛何时，同话尘襟。

沁园春·对镜
圆冰之中，似是疑非，端详欲惊。恁两眉恨锁，潜消蛾绿；双鬟愁拥，暗换鸦青。水剪瞳寒，花搏颊艳，昔日怜伊此日憎，伤憔悴，问今吾故我，谁驻真形。
晶莹枉自通灵，只难卜团圞过一生。叹凭人幻象，随悲随喜；泥人痴坐，如醉如醒。帘捲春风，奁开秋月，独舞吟鸾感不胜。重磨拭，照瑕疵无愧，心共澄清。

金缕曲/贺新郎·呕血戏占
涌出莲花舌。蓦猜疑、九霄咳唾，霏成红雪。噙玉怀冰寒不沁，肝胆生来原热。是半世、胸头凝结。举目苍凉无处洒，看星星、点点沾襟湿。还比较，泪痕赤。
罗浮飘渺寻仙踪，怨天公、未容化蝶，偏教磨折。冷雨敲窗魂又返，也似短檠明灭。只听取、傍人相惜。说道虚名今古累，甚呕心奇句邀人识。尘寰梦，转轮掣。



第十一卷

  小檀栾室闺秀词钞（卷十一）    (一斛浊酒录入)
恽珠
点绛唇
1·夏日偶成
漫捲湘帘，正雨过凉生庭院。绿荫葱茜，好鸟枝头啭。
午梦初回，懒去拈针线。诗情倦，茶经香传，且自闲消遣。
2·秋夜
夜静天空，西风料峭秋声老。浮云如扫，月到天心小。
一卷南华，解却愁多少。香闺悄，炉烟细袅，锦帐罗衾好。

渔歌子·舟中晚眺
高柳荫浓罩绿溪，轻舟摇过小桥西。波潋滟，影迷离，斜阳几树晚鸦栖。

如梦令·风雨遣怀
窗外潇潇风雨，春在儿家门户。懒去理瑶琴，闲倚雕栏无语。愁绪愁绪，又听数声杜宇。

忆江南·闺情
空庭静，翠色上帘旌。好鸟数声惊梦短，落花几片点苔轻。无语总含情。

甘州子·晓妆
菱花乍启觑分明，云鬓拢，玉钗横。茜衣新试越罗轻，何事最关情。深巷里，风送卖花声。

浦安
如梦令
1·春草
野火烧残几度，依旧如茵平布。只道发枯根，谁省是春风做。南浦南浦，一碧恨添无数。
2·忆远
几日嫩寒轻暖，又听雏莺学啭。妆罢倚雕栏，心与芭蕉同捲。人远人远，况是宵长梦短。

卜算子·晓起试茶和外韵
不寐共晨兴，微被宵来酒。啜茗春风好对吟，蟹眼须亲守。
即景句先成，不用擎杯候。似此才郎面试来，愿比宫人手。

蝶恋花·题外独立图
试问图中长立者，何不摊书，何不龙泉把。想为抱才无用也，半生结习都抛下。
遗世亭亭人俊雅，难道知心，真个人间寡。携馌扶犁偕隐罢，瘦腰一对重新画。

临江仙·同表姒华贞素表娣席素光媳胡级荪女瑶分咏闺课得织布
弹罢纺馀机上处，抛梭纤手辛勤。幽窗札札即天孙，底须绡比雾，绝胜锦争云。
织得素光成匹好，葡萄也有新纹。并刀剪落看还频，寒儒堪制服，贫女可裁裙

水调歌头·拜题先舅姑团圞行乐图
荆部是吾分，幸得嫔清门。所悲姑舅弃养，缘薄奉晨昏。拜展团圞遗像，恍睹倚花坐石，当日敬如宾。面目似含笑，应喜妇称新。
膝前儿双玉立，好丰神。执经伯氏游楚，小者我良人。了髻手攀丹桂，想见爱怜同意，欲看步青云。愿早策高足，快慰书中亲。

念奴娇·中秋夜同媳胡纫荪女瑶坐月有作
良宵秋半，好早邀，皓魄湘帘捲起。清供小陈金粟下，香爇博山炉里。谙性妇新，慰情女弱。拜罢眉生喜。冷辉贪玩，不知莲漏馀几。
遥想对景思家，露庭立处，有客雕栏倚。那及臂寒鬟湿者，犹有娇雏解意。蟾彩流笺，兔华绕管，且共幽怀寄。酹他月姊，兴来倾盏重洗。

贺新郎·心孩丹五两叔同举乡饮大宾介宾观礼喜作
古重宾筵典。达尊三、一身咸备，始膺兹选。阿大中郎邦族望，久矣心钦上宪。并举处、辞胡能免。宠锡恩纶加命服，大宾兄、介弟行无舛。真盛事，众争羡。
荣分巾帼双眉展。绣帘边、两番观礼，就家开宴。席位依图酬酢敬，玉饭金羹同献。洵秩秩、威仪不乱。却念先人如健在，我门当分鼎邀天眷。看给额，一乡善。

王瑗
南乡子·题张师母浦夫人停梭词
花艳丽。月清幽，停梭句自锦心抽。天上张星推妙笔，夫人亦。传向词林真合璧。

一斛珠·题金陵闺秀欧白神琼仙零翠
瑶台返速，弄人造物情何酷。一编零翠挑灯读，我本无愁，也替临风哭。
薄命小青伊又续，最怜才女偏无禄。画眉人解传珠玉，俗粉庸脂，空老黄金屋。

行香子·赠女尼静缘
早削云鬟，了悟三缘。比丘尼、也证诸天。偶谈妙谛，真破枯禅。看日方中，花乱坠，石频颠。
自笑无端，蝶梦流连。送颜红、睡枕餐盘。拟除金钏，学坐蒲团。奈痛荆凋，念椿老，恋萱妍。

水调歌头·折庭桂寄玉雯姊即询菊花消息
分手半秋矣，金粟又飘香。对兹云外，仙艳月姊忆瑶光。不惜兔惊折取，好趁鸾飞寄与，镜助晓来妆。或用胆瓶供，静倚一枝旁。
想君来，东篱下，旧芬芳。不知近日，消息可有几分黄。倘许翠矜人到，共把白衣酒酌，小醉正无妨。我辈不栉士，只合为花忙。

念奴娇·新婢
买来新婢，看生虽草舍，盈盈娇小。只为饥寒抛骨肉，竟作依人飞鸟。顽不闻呼，懒先觅睡，闺课何曾晓。且须情恕，跛奚黄子尝教。
吾更约法三章，摒挡绣线，床拂中庭扫。瀹茗焚香司笔砚，插架尤须端好。数日长随，一朝啼视，村气除多少。喜分钗朶，笑他还插颠倒。

水龙吟·敬题张夫子乐圃词钞后
笔端跳虎挐龙，当今谁似张夫子。诗肠九曲，文心万窍，并堪垂世。减字偷声，惊才绝艳，吾尤观止。算骚坛几辈，酿花成蜜，该周柳，兼姜史。
不栉羞称进士，列门墙，也添桃李。香分一瓣，咀华小草，序言蒙赐。辄作蝇鸣，妄思骥附，题词聊拟。却还愁终是，女郎弱调，博掀髯耳。

齐天乐·先大人七终日哭奠作
百身难赎生吾父，柔肠断来如剪。掌上擎珠，膝前琢玉，海水量恩还浅。何悭鹤算。竟续命丝难，返魂香远。恨赍难留，邓攸无子枉为善。
凭棺惟剩弱女，欲灵椿伴萎，无奈萱恋。强解愁颜，潜挥痛泪，七供俄惊期满，几筵拜奠。愿佛力垂慈，天心终眷。遗腹生男，德门绵一线。

沁园春·闺课
琐琐裙钗，清清闺阁，楚楚功夫。只禽音穿幕，灯边早起；螺光开合，镜里晨梳。问省椿萱，料量松菊。绣绿描红较密疏。抛针处，又签分四部，斐几摊书。
兴来柳絮吟馀。更减字偷声按谱图。或闲摹法帖，十三行也；静调清瑟，廿五弦乎。香爇龙涎，茶烹雀舌，饥饱还教问玉奴。黄昏后，尚敲棋迟睡，阿母频呼。

贺新郎·雨后追悼亡弟
正是人无寐。更何堪、芭蕉摇雨，故添愁思。犹记年时当夜永，伴我绣窗嬉戏。还剪烛、摊书斐几。共说种槐馀庆远，喜传家、能续青缃矣。头角露，望吾弟。
琼枝何意经霜萎。最堪悲、临终合十，祝亲有子。兔走乌飞三载疾，不见紫胞再世。惭愧煞、北宫养志。几欲长号声转咽，怕重伤白发思儿意。天为我，暗流泪。

张素
鹧鸪天·怀远
病起楼头月影低，天寒风急雁声稀。可怜妾似黄花瘦，不见人从白帝归。
千里隔，两心知，料因途远故迟回。素猿切莫山头叫，歧路愁添客子悲。

鹊桥仙·七夕
冰轮半吐，彩云层捲。说会双星巧节。倘无灵鹊驾仙桥，怎样渡银河空阔。
庭陈瓜果，楼穿针线。早又更残漏歇。人间天上事相同，总不出欢娱离别。

苏幕遮·对雪
冻云浓，寒雾起，万片鹅毛，堆积空庭里。玉树玲珑摇冷砌，今夜啼乌，怎样枝头寄。
畫帘垂，朱户闭，独自围炉，遥想人天际。季子貂裘应已敝，叮嘱琼花，莫洒南来骑。

卜算子慢·得客中信
池莲已谢，篱菊又残，正念远人天际。塞雁南来，带得一封书至，且先看，两个平安字。欲慰我，离愁万种，谁知翻触愁起。
廿载蚕丛寄。总浪负年华，薄名微利。急整归鞭，鬓发料非昔矣。怎而今，不把瓜期记。越看那，红笺细楷，觉心情如醉。

水调歌头·侍家大人之台湾任渡海作
极目滔滔也，怒浪拍长天。扁舟直破，重溟身世共茫然。腾起龙宫光怪，现出蜃楼变幻，日月浴双丸。回首大江渡，更觉姿奇观。
兰闺里，盈盈女，怯惊湍。问谁似我，帆底巨浸纳胸寛。但愿高堂百岁，安稳风波宦海，常此住来便。瀛岛倘能至，还欲访真仙。

念奴娇·送外北上
别离谁惯，况正当、春暮凄凄风雨。既酌金尊须痛饮，莫絮伤心软语。柳拂津亭，花飘山店，珍重长安路。妇虽非健，学持今日门户。
就是白首慈亲，双双黄日，君漫回头顾。纵为家贫希斗粟，须识折腰非慕。凤诰诚荣，鹿车亦乐，但望归无阻。试听林外，子规啼血方苦。

贺新郎·读荫嘉弟乐圃吟钞
我与君同气，却缘何、生花好笔，不能相似。大抵两间灵秀毓，男子原多女子。何况又、穿经穴史。一卷吟钞窗下读，洵清才、绣虎雕龙丽。心敬服，砚焚矣。
自来极盛难为继。昔吾叔、高歌白雪，振声当世。再赴公车悲旅卒，鹊起何期弱弟。想跨灶、泉台心喜。但愿早蒙稽古力，赋清平直到龙楼里。方慰得，女媭意。

沈英
蝶恋花·别静贞盟妹
回首乡园云树绕。数到归期，十里长亭道。流水落花春去了，碧天无尽连芳草。
帆影欹斜惊水鸟。几处邻舟，漫作清商调。檀板轻敲歌袅袅，箫声不管离人恼。

吕承婍
汉宫春·风雨不寐有作
底事抛人，看锦帆瞥过横塘。侬是萱帏作伴，雁序成行。团圞坐话，算原来、未解凄凉。遥怜有、青衫倦客，今番怎奈昏黄。
何况萧萧暮雨，恁无情做作，急洒春江。几曾拥衾，独自消受银缸。可能成梦，梦成时定绕红窗。好分付、浓云淡日，晓来放点晴光。

瑶花·雾淞
吹帘风峭，树树玲珑，搅絮痕多少。曈曈日上，薄雾捲、放出碧天晴皎。黏枝缀叶，认玉蕊、珠光相照。算等闲、妆点园林，便做花看都好。
凌寒瘦影亭亭，想冷绝青娥，描来粉稿。梅花香沁，隐约处、自有仙灵飘渺。争禁摇落，似镜里、春人易老。恰惜他不耐东风，一霎和云收了。

吕承娧
绮罗香·次外见寄韵
几日东风，流光暗度，又是春韶情味。柳色青青，隐映碧桃开未。刚社燕、啄遍芹泥，渐粉蝶、暗销香腻。诉春愁，恰恰莺啼，望人长向翠楼倚。
无聊花下独自，对著斜风细雨，游丝轻曳。不定阴晴，酿做恼人天气。扶彩袖、红泪空收，对清波、素书谁寄。愿征人、莫惜轮蹄，那须锦词费。640

缪珊如
满庭芳·饯春
新绿愁烟，残红妒雨，匆匆断送芳春。晓钟怕听，偏是易黄昏。吹到楝华风信，惊瞥眼，絮云梨云。增惆怅，东郊祖饯，芳草也销魂。
痴心，何处诉，薄浇杯酒，暗祝花神。倩杜鹃枝上，留住东君。莫使骊歌频唱，有多少、燕恼莺嗔。还凭籍，游丝一缕，系住斜曛。

范贞仪
转应曲·怀故居
池草，池草，绿到春来应好。萋萋原自多情，点点难消露凝。凝露，凝露，残照汉家烟树。
2·亭柳，亭柳，昔日青青在否。柔丝别绪怜生，弱絮漫空怨卿。卿怨，卿怨，残月晓风谁管。

点绛唇
1·四姑偶得归宁又急告别作此寄恨
暂得归来，无言清泪频频堕。残妆界破，说着如何过。
且再迟迟，莫畏更楼锁。须知么，霜摧雪裹，惟有君和我。
2·送别衡阳夫人
草绿西园，啼莺留得神仙住。挪花搓絮，同把春光度。
忽赋归与，蓦起愁千缕。斜阳暮，凄凄烟树，遮断孤帆处。
3·别四姑后作
遂去匆匆，无言相觑难为别。芙蓉清绝，江上霜如雪。
绣谱床空，留得楼头月。依前缺，再圆时节，恨共嫦娥说。
4·月夜哭如山妹
娇小香闺，墨花同染遥山翠。于归犹记，泣别吴江汭。
闻说今秋，玉碎花残矣。如山妹，月明似水，环珮归来未。

采桑子·悼衡阳夫人
1·当时偕任衡山署，月满潇湘，香暖琴堂，侍女吹箫引凤凰。
攀髯人去西风早，宦海沧桑，旅梦凄凉，回雁峰高望故乡。
2·归来绿暗黄村草，冷雨风飘，短梦香消，穗帐灯昏伴寂寥。
箕裘有子才堪继，画荻晨朝，续绩中宵，苦志辛勤论逸老。
3·盈盈娇女闺中秀，咏絮吟风，玉珮玲珑，绕膝承欢笑语融。
年来远嫁他乡去，泪雨常濛，凝睇吴峰，此后应从梦里逢。
4·早春抱病鱼轩至，榻拂轻埃，径扫苍苔，幽阁重门此日开。
而今冷落西园路，剩粉遗钗，香暗尘埋，夜夜西风堕老槐。
5·隆恩百岁浑无报，握手江干，恨罨征帆，病眼朦胧仔细看。
暮秋驾鹤游蓬岛，珮冷云寒，长夜漫漫，泪洒吴江树树丹。
6·重思往事情难已，德语犹温，环珮如闻，不见当年锦帐人。
北邙松柏埋香处，烟暗孤村，月冷黄昏，泉下谁来慰断魂。
采桑子·寄四妹
1·闺中娇小偏怜女，黛染螺鲜，鬓腻云妍，阿母亲为整翠钿。
菱花妆罢都无事，绣谱慵拈，香篆频添，春日迟迟未捲帘。
2·而今秃发成辛苦，井臼亲操，德曜高标，庑下梁鸿要尔消。
可怜又是东风日，雨雪空寮，篝火春宵，忍把新词为汝敲。

忆秦娥
1·秋风
秋风急，鏦铮萧瑟疏林隔。疏林隔，交飞庭叶，归鸦乱集。
暮山凝紫斜阳入，高楼薄暝帘栊寂。帘栊寂，骑鲸人杳，寒衣谁织。
2·秋雨
秋雨急，声声隔个窗儿滴。窗儿滴，旧愁新恨，和他同入。
钗头剔去灯花黑，不眠特地重相忆。重相忆，秋衫冰透，泪珠渍湿。

柳梢青·筑先茔
荒草亲删，青松手植。郁郁空山。雨霰如珠，风芒似箭，扑面禁寒。
前村云暗层峦，望竹树、溪桥烟雾闲。欲去还留，瞻依顾盼，清泪能干。

踏莎行·春宵听雨
1·帘隐灯疏，梅含香细，可怜人醉东风里。密云纤雨糁长空，丝丝点点三更矣。
旧梦谁寻，新诗难记，薰笼只索和愁倚。数来已自费功夫，由他迸做春江水。
2·林外风狂，庭前雨细，两般酿做愁滋味。孤灯暗淡欲残时，檐牙滴沥犹无已。
既不堪听，又难得睡，惊人梦也无头尾。可能把我恨千端，和他并做春江水。

蝶恋花
1·暮春
春暮寻春芳草岸，绿暗红稀，已把韶华换。隔树犹闻莺语乱，柳丝不挽春回转。
杜宇啼残春梦短，脈脈离愁，人比春还远。把酒问天天不管，罗衣飞得春花满。
2·送春
杜宇催春归意切，寂寞黄昏，门掩梨花月。未解丁香犹自结，东风懊恼成轻别。
灯晕影摇明又灭，面壁迟迟，清露频频彻。谁与惜花人共说，春归仍有来时节。

后庭宴·别衡阳夫人后作
鸟雀喧阗，亭台闭阒，窗儿坐得残阳黑。孤帆灯影应无眠，江风凄咽渔舟笛。
籍君林下风清，消我回肠痴癖。而今依旧，重叠新愁入。何日梨花酒，再听夫人瑟。

江城子·试灯日将诸孤郊南谒墓归舟遇雨
半篙春水搦蓝罗，嫩烟拖，皱微波。点点丝丝，细雨又相和。比我今朝双眼泪，流不尽，是谁多。
韶华锦片任闲过，蹙愁蛾，奈愁何。忆得年时，此夜正酣歌。戏彩含饴灯似昼，难道是，在南柯。

 远朝归·逸园赏梅四姑以诗见寄赋此答之
水绘馀春，有数朵、瑶台琼蕊。横钩秀月，清影绿窗云碎。萧疏冷韵，犹带孤山风味。金闺里。任香沾绣幕，妆添眉翠。
怜伊无限柔情，倩青鸟殷勤，折来相寄。新诗玉润，谁赏谢庭风絮。当年携手，记分韵、联题花底。今非矣。怀人想、雕栏闷倚。

鹊踏花翻
1·衡阳夫人养病水濩庵词以讯之
水绕芳庵，城环碧嶂，半龛灯火琉璃侧。禁他败甃荒廊，断鼓零钟，蟏蛸蛛网频交织。闲窗微浸月轮孤，幽堂几点萤飞黑。
病极。叠叠柔肠愁塞，卢医纵得无由识。应忆楚署香消，潇湘佩远，梦也难寻觅。女娇远嫁掌中珠，儿贫谁荐长阳笔。
2·生不逢辰既于九月九日丧夫于十年前复于五月五日折长子于十年后嗟乎人生佳节偏尔伤心因成一阕
楚竹书完，湘江洗遍，也应未尽柔肠叠。怪他度厄空言，续命虚传，人间何事称佳节。重阳既彻断鸿声，蕤宾又迸啼鹃血。
恨结。地老天荒难灭，可怜竟作如斯别。每到紫艳茱萸，绿肥蒲草，瘦骨熔成铁。悠悠梦冷已经年，时时心碎何由说。

满庭芳·悼闺女
镜里同妆，花前连袂，与君记在髫龄。研朱洒墨，秀句每先成。怪早西风萧瑟，穿帘幕，一片秋清。惊相报，故人仙去，残月冷空庭。
星星，悲往事，辟纑夜火，藜藿朝羹。恨封侯难觅，辜负卿卿。绣谱机床犹在，蟏蛸挂，蛛网交扃。人何处，暮云惨淡，环珮悄无声。

百字令/念奴娇·怀母氏故居
拈花弄蕊，记绿荫庭院，清幽如许。一带浓荫遮翠幕，绿映黛螺眉妩。红豆抛莺，春纨扑蝶，憨做娇儿女。珠帘晴捲，画堂春暖如雾。
回首易换沧桑，而今重忆，总是伤情处。月转回廊花影飐，谁在儿家窗户。春草池边，可娱轩里，问东风谁主。铜仙多感，露和铅泪如注。

水龙吟·四姑别迁别墅念其终风暴慢兼以藜藿难充江干送别能不依依口占一阕以表未尽
思量无计留君，临歧竟让君轻去。别酒未斟，金樽先满，泪珠如雨。促别匆匆，欲行还止，无言空觑。纵他年依旧，相逢欢聚，能遣此、愁千缕。
无奈斜阳烟树，送孤帆、最销魂路。荒村寂寞，寒生四壁，总添凄楚。雾髻蓬飞，短衣泥溅，翠消眉妩。任勤劳井臼，亲操恐自，少人怜处。

二郎神·春日怀两姑
雕栏闲倚，垂绣幕、重门幽静。记玉子频敲，杏钗戏赌，笑看春风宾影。踏遍苍苔浑似梦，只掐着、花鬚思省。任蝶翅、轻盈莺簧，娇脆总添幽恨。
愁凝。遥天目断，飞琼音信。怕别绪牵萦，愁丝团绕，惹得香肌瘦损。燕子多情，画梁幽处，重整旧巢香沁。望画舸、何日归来，应唤得春风醒。

沁园春
1·忆春草轩
最忆当年，膝下承欢，春风草堂。有桃花堤畔，锦霞晴灿；游鱼潭底，翠尾悠扬。一带疏篱，千层怪石，碧映琉璃水一匡。尤堪忆，是女为君子，学步书房。
可怜无限思量，忍轻送莺花负艳阳。记北海尊开，歌珠如累；东山月上，妆镜浮光。往事难忘，前因犹在，倚遍庭柯几断肠。从今后，与登楼王粲，一样思乡。
2·庶姑冥寿戚里命优演剧示诸叔
百感填胸，千端交集，泪眼盈盈。处危崖欹树，谋存完卵；弱弓微缴，强护孤城。心力俱疲，惊魂几断，为问重泉知未曾。凭谁报，只孤忠苏武，卧雪餐冰。
笙歌此日闲庭，对烛影炉烟怕不经。任春娇妙技，翻润蝶翅；王乔仙谱，脆炙鹅笙。笑语空喧，欢容莫睹，未若当年菽水承。歌须止，有中山在座，涕泪横生。
3·己酉冬日扶舅姑及亡夫长子之榇葬于郊南抚儿顾叔血泪千行因占一阕
霜老疏林，泪洒冰天，冻合层云。有糟糠新妇，血珠和土；伶仃幼子，篑石成墳。瞻仰亲莹，如依膝下，笑语慈颜杳不闻。从今后，痛墓门悄闭，谁侍晨昏。
十年屡断惊魂，纵白练千磨我代君。叹寒烟冷月，空闺人老；疾风暴雨，世事谁论。长子何辜，又遭短折，湘竹无多染泪痕。空肠断，看慈鸦万点，归绕江村。

贺新郎·谢闺友赠兰
陌上春如绮。赏韶华、香车宝马，笙歌丛里。惟有梨花庭院静，花下重门悄闭。任绿暗、苍苔生砌。莺语似怜春寂历，便菱花、怕对人憔悴。闲刻遍，琅玕翠。
数枝玉盎遥相寄，觉一室、琴书暗泽，国香清媚。濯濯芳姿丛碧玉，似带幽人风味。敢轻得、神仙分佩。闺秀词坛君拔帜，读新诗韫意无能会。同心赠，宁无愧。

望江南/忆江南
1·同四姑过先舅绿雪山房
仙去久，重到读书庐。纸破闲窗风淅沥，诗留旧壁粉糢糊。能不忆当初。
2·前题
循廊去，仍坐碧山芜。霜月凄清梅影瘦，寒风峭急雁声孤。清泪各沾襦。
3·咏烛
筵上烛，心篆未成灰。红泪有时流醉靥，清光彻夜照银台。更漏漫相催。

朝中措·和迦陵弟游平山原韵
邗江潮怒卷秋风，远岫影空濛。一片苍茫极目，萧然逸致凌空。
锦缆尘迷，琼花香冷，练句能工。重忆扬州何处，遥天目断飞鸿。

临江仙·清明前二日买舟扫祭即事感赋
小艇破烟浮绿水，布帆独挂江空。遥天无际碧溶溶，千条溪柳嫩，万点浪花红。
好景其如人已去，此身犹滞愁丛。乱飞灰蝶舞青松，断魂何处也，含泪问东风。

苏幕遮·感怀
恨如丝，心似水，恨结心牵，教我如何理。剔盏残灯仍不睡，有梦堪寻，魂也知来未。
履春冰，含血泪，历尽颠危，蜀道平如砥。瘦骨强支霜雪里，悄悄忧心，搅得常如碎。

凤凰台上忆吹箫·冒四姑将迁别墅赋此留别
寂寂空闺，茕茕孤息，非君孰解吾忧。况渊深冰薄，时杖卿谋。指日鹿门隐矣，持君履、暂尔相留。从今后，鸟啼花落，雨黯云愁。
悠悠，茫茫别绪，纵丝藕牵萦，不系离舟。怕芦花苇叶，已做成秋。为问妆台何处，江天阔、尽日凝眸。须相念，西风残照，默倚高楼。

绮罗香·春夜怀三姑吴夫人
细雨揉丝，微风扇暖，早近餳箫百五。不卷重帘，拨尽水沉烟炷。似而今、欲会无由；悔相见、等闲轻度。况夫人、爱女于归，越山迢递无重数。
纵是春铺锦片，想膝前因忆，谢庭风絮。月影昏黄，应照绮窗朱户。叠离恨，泪溢春江，望金闺、云迷烟树。问钿车、何日重来，展眉峰碧聚。

毛茂清
踏莎行
闲里心情，病馀诗酒。匆匆寒食清明后。柳丝无力绿低迷，花枝有恨红消瘦。
春晚韶光，暖风吟袖。炉烟不动湘帘昼。夕阳天外乱山多，望中又是愁来候。

临江仙
一夜西风细雨，惊心芳事将阑。恹恹睡起小屏山。断魂随落絮，残梦怯啼鹃。
欲问春归何处，空怜花自无言。几回吟望向风前。不堪芳草色，争奈夕阳天。

齐天乐·络纬
碧梧芳信惊初到，秋声晚来无数。金井阑边，荳花篱落，做得凄凉几许。萧萧振羽。似一度高吟，一番低诉。乍断还连，依稀吹入小窗户。
还疑春茧曳绪，引秋情暗起，宛转千缕。锦字萦愁，哀弦纺梦，独立空阶风露，不胜酸楚。共促织鸣悲，寒螿啼苦。絮尽新愁，夜凉谁共语。

沈湘云
踏莎行·送春
恰恰莺啼，喃喃燕语，商量欲倩东君住。荼蘼架外草青青，绿荫如幄遮来处。
小梦初醒，斜阳易暮，微行悄步看他去。一溪花瓣水声长，谁知即是春归路。

淡黄柳·归舟咏蝉
寒蝉乍咽，桥外停兰楫。一带江村残雨歇。听到五更欲断，淡月萧疏又秋色。
这时节，梦儿乍成得。橹声苦、响偏急。记乌衣巷柳曾相识。捲起孤蓬，迢迢往事，一树无情自碧。

望梅花·午日
记得儿时闺阁，亲剪虎符贴著。佳节徒然增感触，不减江潭放逐。弃妇孤臣同一哭，命有彩丝难续。

解语花·吊齐女
晴岚窈窕，绣岭周遮，一带残阳浇。荒坟草掩。行楸外，不见吴宫人面。鸟啼花晚。抛残了画裙罗扇。秋到也，凋尽白杨，未觉悲风减。
孤魄羁留谁管。算嫁女和戎，琵琶合传。一声低唤。滴椒酒，顿首深深拜奠。邮亭旅馆。料死后、芳魂同怨。只他年，寒食清明，谁把湘云唁。

吕季安
高阳台
玉馆吹春，浓云隔雪，暗香初傍霜毫。如此幽栖，轻颦底上眉梢。琅玕待刻珍珠字，怕冰姿、著意难描。映疏寮，笺展红霞，袖展青绡。
江南芳讯今何似，镇蛮烟蜒雨，愁倚琼箫。梦绕江村，一枝细认溪桥。何时真向图中坐，倩长娥、诗句重敲。漫魂销，亞字阑低，心字香蕉。

沈茝纫
临江仙
草草妆台梳裹了，曲栏杆外凝眸。年光荏苒又深秋，一番风似剪，两度月如钩。
病里高堂频嘱付，而今莫更多愁。当时检点也应休，从新来眼底，依旧上眉头。

陆惠
如梦令·寄外子客馆
正苦花深雾重，密字衔来青凤。一字一明珠，照彻心心俱痛。如梦如梦，梦里将愁细种。

菩萨蛮·和外子韵
清晖两地明如此，将人置入相思里。形影不能双，凄然独掩窗。
愁思肠角绕，香篆心头袅。瘦笔一枝携，新词和泪题。

浣溪沙·十月十九夜寒甚寄外子客中
檐铎郎当雁语孤，霜风走叶柝声粗。可怜情味倩谁摹。
一点寒灯挑不起，两行清泪滴将枯。问君此境似侬无。

忆旧游·见五湖鱼庄图题词
指湖光一抹，峦翠双螺，飘渺堪寻。天末迷离影，剩浓云拥絮，隔断烟岑。卜居水竹何处，遐想碧波深。便画出巢痕，访来诗境，煞费仙心。
沈吟，故乡路，叹树杪斜阳，误了归禽。蓦向图中见，有鸥眠远渚，鹭立寒浔。渔庄似此清剧，未许点尘侵。试卷上疏帘，西山爽气凉到襟。

陆岫芬
凄凉犯
愁萦恨惹匆匆里，琼花经雨先谢。一轮宝镜，照他奉倩，泪如珠泻。今生负也，悔末乞杨枝水洒。望空江、翠雨飘飘，忍听暮钟打。
凄绝蓬莱劫，并命鸳鸯，顿教抛舍。大招赋遍，怅翩然、空留遗挂。寒绿粼粼，照不见黛螺如画。算三生、素袂只有梦里把。

顾姒
满江红·泊淮示夫子
一叶扁舟，轻帆下，停桡古岸。灯火外，几枝疏树，人家隐见。漂母祠前荒草合，韩候台上寒云断。叹从来，此地困英雄，江山惯。
穷愁味，君尝遍。人情恶，君休叹。问前村有酒，金钗弃换。举案无辞今日醉，题桥好遂他年愿。听三更，怒浪起中流，鱼龙变。

傅隐兰
忆汉月·残菊
渐渐阑珊香冷，立尽斜阳红影。伶俜倦蝶也魂销，半是怜香半恨。
看红衰翠减，绾不住、秋光转瞬。篱边只剩傲霜枝。笑倩西风扶稳。

徐茝
风入松·读集中吴门小怀女史咏谢琴风入松一阕次韵奉寄素江先生正拍
断纹呵护土花间，留与后人弹。锦囊共贮先存敬，待焚香，谁敢轻看。传出忠肝义胆，胜闻流水高山。
逋臣含泪望天关，坐鼓几曾闲。物经兵火消磨尽，只良才，千载依然。当有冰霜劲节，凄清声在鸣弦。

杨瑾华
百字令/念奴娇·草堂春社旧燕重来
几番花信，又匆匆、春社廉纤微雨。岑寂草堂，清梦醒、袅尽沉烟篆缕。斗草心慵，停针意倦，旧燕来庭户。雕梁栖稳，呢喃似话离绪。
对此佳境良辰，开筵相赏，醉后联新句。九十韶光，春正媚，姹紫嫣红无数。波暖银塘，草薰綺陌，又近清明序。萍踪才定，客尘今喜浣去。

夺锦标·杜鹃花
新绿成荫，啼鹃声里，恰好花繁似锦。折向吟窗赏玩。娇妒榴裙，艳过珊枕。念韶光易晚，恐春去，顿添新恨。属东君护惜芳华，莫使雨风摧损。
开遍枝头浓润，一片丹霞，又记鹤林仙境。烂漫千房挹露，宫烛凝光，晓阳留影。愿朱颜久驻，占年年，三春好景。更朝来、掩映晶帘，暗助玉台新咏。671

杨璿华
清平乐
昼长人倦，宝鸭沉烟暖。槛外闲云和梦捲，寂寞绿荫深院。
愁多懒整花钿，酒醒犹是慵眠。莺燕已衔春去，空馀长日如年。

台城路·蓬山秋夜
小园一夜西风急，羁怀更添寂寞。败叶敲窗，清寒惊梦，顿起闲愁万斛。鸥盟摇落。况雁序无多，又分南北。自拥罗衾，静看冷月透帘幕。
霜毫写就新句，但知音别后，谁和新曲。灯暗砧残，天空籁静，听尽千山落水。柔情难托，怅拾翠吟红，旧时行乐。回首前游，几人能再续。

姚汭
南乡子·送春
寂寞锁罗帏，愁看雕梁燕子飞。九十韶光今已尽，春归，一望庭前花影稀。
皓魄自生辉，万籁无声烟雾迷。乍见杨花飘紫陌，轻微，忽有薰风吹我衣。

涂莹
眼儿媚·咏兰
乌盆瓦缶素花新，芳草结为邻。潇湘九畹，汀州丛箭，满室香匀。
芬芳一缕心脾沁，好梦几时徵。姗姗来也，丹心著露，粉蕊含春。

杨蕴辉
玉楼春
万山霜气含秋冷，木叶纷飞风力劲。砌蛩入夜尚悲吟，塞雁惊寒争度岭。
金钩不挂帘栊静，玉笛无声银漏永。伶俜翠袖怯凭栏，凉沁一亭修竹影。





第十二卷

小檀栾室闺秀词钞（卷十二）    (一斛浊酒录入)
太清春（顾春）
惜分钗·咏空冲
春将至，晴天气。消闲坐看儿童戏，借天风，鼓其中。结采为绳，截竹为筒，空空。
人间事，观愚智。大都制器存深意，理无穷，事无终。实则能鸣，虚则能容，冲冲。

浪淘沙·春日同夫子慈溪纪游
花木自成蹊，春与人宜。清流荇藻荡参差，小岛避人栖不定，扑乱杨枝。
归骑踏香泥，山影沉西。鸳鸯冲破碧烟飞，三十六双花样好，同浴清溪。

醉翁操·题云林湖月沁琴图
悠然，长天，澄渊，渺湖烟。无边，清辉灿灿兮婵娟。有美人兮飞仙，悄无言。攘袖促鸣弦，照垂杨素蟾影偏。
羡君志在，流水高山。问君此际，心共山闲水闲。云自行而天宽，月自明而露漙。新声和且圆，轻微徐徐弹。法曲散人闲，月明风静秋夜寒。

南歌子·山行
絺綌生凉意，肩舆缓缓游。连林梨枣缀枝头，几处背阴篱落挂牵牛。
远岫云初敛，斜阳雨乍收。牧踪樵径细寻求，昨夜骤添溪水绕村流。

早春怨·春夜
杨柳风斜，黄昏人静，睡稳栖鸦。短烛烧残，长更坐尽，小篆添些。
红楼不闭窗纱，被一缕春痕暗遮。淡淡轻烟，溶溶院落，月在梨花。

陈□□
望江南·秋夜闻雁
深夜静，归雁泪秋空。几点横侵银汉里，一声清彻碧云中。斜月画楼东。

点绛唇·奉和严君九日游陶然亭
宿雨初收，南皋潇洒秋光透。重阳时候，满目蒹葭茂。
白鸟闲飞，西岭晴岚秀。斜阳后，新诗吟就，顿觉云山瘦。

柳梢青·秋晓
残梦初回，晓钟未断，斜月犹明。短砌蛩吟，遐天雁唳，做尽秋声。
半生身世堪惊，都付与、残阳晓星。月不常圆，花难久驻，今古同情。

小阑干/少年游·咏画美人
谁将俏笔写娉婷，人在小蓬瀛。斜倚楼窗，闲愁欲谱，玉笛手空擎。
低头默默缘何事，无语似含情。秋水波澄，远山翠浅，蝉鬓绿云横。

戴珊
踏莎行
绣倦凭栏，槐阴正午。榴花窗外飘红雨。闲将彩线绾离愁，谁怜枉结同心缕。
竹影摇凉，荷风拂暑。年年此日偏羁旅。旧时飞燕到帘西，含愁祗对愁人语。

忆旧游·寄怀宝芬女史
记海棠树底，芍药栏边，红豆联吟。傍晚妆初卸，更西窗剪烛，东阁谈心。怜予鸿爪无定，几日便分襟。正社燕辞巢，子规啼恨，来往花阴。
遥岑，频眺处，祗竹院摊书，松径捶琴。许我新诗寄，从别时凝望，直到而今。鸾笺一幅遥递，珍重等南金。愧报乏琼琚，缠绵枉自怀好音。

泛清波摘遍·採菱
烟迷荻浦，风乱荷塘，剩有菱湖秋色好。清歌徐引，唱入湖心更幽悄。邻船少。茎柔涩桨，角刺牵衣，十里澄烟寒碧袅。为爱鲜妍，行过前汀未回棹。
秋渐老。凉欺鸭脚根浮，嫩压鸡头实小。多少莲房菰米，总输莹皎。凭谁道。莫更採向中流，惊他并飞沙鸟。好摘馀花归去，镜台同照。

一萼红·秋海棠
怪啼痕。甚无端幻出，寒绿闲晴红。艳影迷离，仙姿绰约，西风认做东风。斜阳外、翩然漫舞，渐轻盈、欲睡眼朦胧。杨柳烟残，梧桐叶落，蟋蟀堂空。
暗把曲栏倚遍，看檀痕脂晕，无限惺忪。怕染新霜，爱依凉月，愔愔静掩帘栊。休更说、春前断梦，问何人、银烛夜高笼。且与黄花同醉，莫管征鸿。

熊象慧
调笑令
行客，行客，怕听枝头啼鴂。归来又起离愁，独坐思亲泪流。流泪，流泪，镜里容颜憔悴。

卜算子
杨柳弄轻柔，花落人消瘦。杜宇声声听已愁，况是黄昏候。
新月自娟娟，不似眉痕皱。晓起临妆学画伊，得展愁容否。

西江月·落花
几阵摧花雨过，乱飘茵溷谁怜。双飞燕子画帘前，衔得残红一片。
庭草依然凝碧，愁肠宜付吟笺。也知转眼又明年，怎奈此情难遣。

满庭芳·酒帘
楼角斜飘，簷牙半露，几番卷起炊烟。有时风静，端正一竿悬。比似麴车更甚，遥望处、无那情牵。行沽去，何须借问，亚树夕阳偏。
    堪怜。最好是、杏花开候，春暖江天。傍水邨山郭，做弄清妍。招引踏青人至，同认取、孤影翩翩。只休教，朦胧醉眼，错认燕飞前。
 
桃源忆故人
窗前忽洒潇潇雨，对此暗添愁绪。点点何曾少住，况有芭蕉树。
子规啼断人何处，芳草远迷归路。帘卷落花无数，又是春将暮。

项纫
江南好·西湖
西湖好，侵晓出春城。花片片飞三月雨，柳荫荫处一声莺。人在画中行。

减字木兰花·西湖怀古
宫车晓趱，全宋山河输一半。安稳杭州，回首中原唱莫愁。
西湖花月，云里帝城双凤阙。多少官家，雨冷冬青咽暮笳。

捣练子·送春
花带泪，柳含颦。风雨无情只送春。一片杜鹃啼不住，伤心多少倚栏人。

木兰花慢·咏蝶
整翩翩粉翅，愁燕子莺儿，向细草阑干，游丝庭院，双宿双飞。腰肢瘦来一搦，爱红香影里镇相随。花底可怜踪迹，梦中何处天涯。
深闺风景正芳菲。长自傍帘帏。早倚窗人见，绣上罗衣。依依似嫌春晚，更几番、萦绕绿杨枝。忍把泥金小扇，等闲追过墙西。688

赵英瑗
金缕曲/贺新郎
一览伤心稿，认年时、青绫帐里，班才薛貌。忍把兰台悲秋语，谱出断肠声调。尽一例、冷吟秋吊。只觉天风环佩响。拍红牙声欲穿云表。脂粉习，一齐扫。
玉台人本工烦恼。更何堪、鲲弦弹断，玉箫声杳。自古清才妨浓福，毕竟聪明误了。有多少、泪珠盈抱。盥罢蔷薇窗下读，瓣香拈敬为南丰祷。名媛集，似君少。

鲍淑媚
临江仙
　　宝篆烟微香细细，绣余闲倚银屏，郎来带到月华明。海棠枝上，一半碧云横。
　　相对吟诗诗未稳，窗前花影亭亭。隔墙何处度歌声，帘儿下了，还恐峭寒生。

李媺
蝶恋花·得梅垞书
风定高楼笼月晕，秉烛殷勤，尺素从头认。豆蔻梢头清露润，丁香枝上游蜂稳。
酒醒夜寒翻抱恨，未准归期，误了何须问。满目凄其人意闷，隔溪渔笛三声近。

捣练子·春闺
春悄悄，病恹恹。愁到眉峰两碧尖。妒杀呢喃双燕子，寻巢依旧入风帘。

夏淑真
乳燕飞
一读伤心稿，记当时、偷声减字，侭多同调。一样情天同受劫，却早破除烦恼。因想到兰闺静好。记谱双声评花馆，叹仙才慧福如君少。断肠句，笔尖扫。
闲愁闲恨何时了。算年年、悲离苦病，也都尝到。黑黢罡风吹一霎，吹得画楼春杳。剩几幅、瑶笺绝妙。无那荀郎太凄悒，恨秦台、不作双飞鸟。歌楚些，为君吊。

戴锦
如梦令·春夜
波弄一池风皱，香滞小炉烟瘦。月上半阑干，夜静只闻更漏。依旧，依旧，人立黄昏时候。

伍宗仪
壶中天/念奴娇·送春
帘前鸟语，正景色融合，乍晴天气。柳绿桃残春已暮，惆怅人生如寄。匣里珠玑，囊中锦绣，一旦皆捐弃。浮云过尽，尘缘回想无味。
堪叹粉蝶寻香，游蜂酿蜜，也被韶光饵。转瞬落红花满地，犹是相偎相依。万种凄凉，千般懊恼，终日如沉醉。无情风雨，韶光一霎更易。

丁善仪
忆王孙
梧桐分绿上雕栏，幕卷帘垂夜未阑。玉骨珊珊惯耐寒。掩青鸾，绝代蛾眉称意难。

金错刀·辛卯七夕又昭表妹招诸女伴作乞巧会小病未往赋此奉柬
云影淡，露华凉。虫声如雨漏初长。寻盟有约邀新月，乞巧无缘炷晚香。
陈钿盒，奠琼浆。一灯摇梦费思量。遥知语笑情方惬，都向天孙问七襄。

丁静兰
满庭芳·绝命词
万里银波，漏残人尽，寥寥天籁无声。寒窗孤影，独自对残灯。无限凄凉旧事，细追思，黯黯伤神。问姮娥，何因生我，弱质太凋零。
凋零。当此际，空梁悬影，谁与招魂。但留得者番，身后空名。此去黄泉前路，杳茫茫，指示无人。惟杖此，一痕冷月，送我去寻亲。

菩萨蛮
1·狐群流入吾常地，名园千古成忠义。白骨葬清池，萦回柳絮飞。
楼台成灰烬，残月空庭冷。落叶满阶墀，凄凄暮雨时。
2·杏花细雨清明节，追思往事魂将绝。慈母在堂时，婷婷弱质依。
临窗开镜匣，花影节帘箔。刺绣共拈针，窗前笑语频。
3·萱亲相爱如金玉，娇痴未识从亲欲。生性太乖违，长将亲意回。
离亲三阅月，泪眼都成血。存世复何为，莫如早早归。

杜韵芳
金缕曲/贺新郎·悼景姜姊
姊妹花摧折。怪朝来、杜鹃枝上，声声啼血。回首斑衣同戏彩，频岁依依朝夕。忽唱到、阳关三叠。呜咽临歧无别语，但牵裾、预把归期说。从前事，定还忆。
可怜两载嗟离别。最伤心、当年分袂，竟成永诀。碧落黄泉穷欲遍，万一梦魂相值。怕梦里幽明又隔。尔我神情相肖甚，对菱花，痴把君容觅。连宵雨，伴侬泣。

尹蕙
喝火令·咏镜
整处原临鹊，愁来怕对鸾。一奁照遍小屏山。多少悲欢离合，难讳两眉弯。
赏鉴情无隐，消磨骨自坚。何因挂向碧罗天。当作天边，明月十分圆。当作天边明月，长是十分圆。

王采蘩
秦楼月
秋宵寂，畫帘早挂如钩月。如钩月，似水明楼，一痕清澈。
四壁吟萧瑟谁砧杵西风急。西风急，秋声何处，满阶桐叶。(疑有漏字)

丁淑媛
十六字令
听，窗外如何月有声。寒无寐，风雪正三更。

桂殿秋·冬夜有怀兄妹
鱼信断，雁行疏，腊梅香里岁将徂。停针自起推窗望，寒照亭亭恰午馀。

王淑
蝶恋花·春日病起
淡淡斜阳新雨霁，绿遍苔痕，小院门深闭。窈窕红阑人独倚，桃花帘外东风细。
潇洒文窗初病起，杜宇枝头，又唤春归矣。碧海迢迢无限意，新愁捲入芭蕉里。

翁玉孙
摸鱼儿·次韵和外湖田泛舟之作
正清和、一番梅雨，奇峰凝碧千顷。沿溪桑柘青于染，想见三桥波净。平似镜。望湖树湖云，漫荡瓜皮艇。晚霞映岭。恰鱼父船唇，牧童牛背，风外笛声紧。
良朋聚，画意诗情管领。探幽须逞清兴，鸡豚社散游人少，谁更把杯痛饮。绕异境，怅路隔桃源，可许移家近。纪游无尽。看屋隐蔷红，波分柳绿，点缀好风景。

王谢
秋蕊香·红豆
庭外几枝春早，红绽樱桃犹小。香奁宝匣藏多少，枨触伤离怀抱。
拈来计曲非工巧，添残稿。人生总为多情老，此物千年长好。

御街行·芭蕉
弄晴作暝愁初展。绿衬窗纱远。一枝一叶尽秋声，敲碎芳心重卷。凉云微破，碧痕如洗，掩映蘼芜院。
闲消永昼临书篆。未忍将伊剪。无端添个雨和风，不管有人凄婉。乍醒鹿梦，三更愁坐，赢得吟魂断。

居一林
如梦令·送许香滨归洞庭词闺友赠言
欲计山行行未，刚被东风吹起。一阵一心酸，吹得侬怀如醉。憔悴，憔悴，暗把珍珠滴碎。

汤湘芷
菩萨蛮·题雨生叔父双湖婶母画梅楼图
冰肌玉骨神仙貌，画梅恰与梅同调。心迹喜双清，瑶台坐月明。
仙姝分列院，下笔开生面。软语替商量，浓妆还淡妆。

孙汝兰
清平乐·帘影
丝丝漏月，替写湘纹密。琼户斜窥疑半揭，燕梦误寻凉隙。
非烟非雾摇空，几曾隔了春风。香逗冷波有迹，庭花转觉玲珑。

百尺楼·采莲词戏用独木桥体
郎去采莲花，侬去收莲子。莲子同心共一房，侬可如莲子。
侬去采莲花，郎去收莲子。莲子同房各一心，郎莫如莲子。

虞美人·春日病起
莺儿咒得花魂活，艳入东风睫。病馀情味不宜春，怎又琼思，瑶想屡兜人。
蝶儿娇索花容笑，瞒我寻芳悄。病馀最怕管闲情，怎又香踪，猜着一星星。

壶中天/念奴娇·秋柳
夕阳荒影，怪西风吹瘦，一丝丝碧。衰草长亭寒水渡，别意何堪重忆。系马痕消，藏鸦荫减，无限凄迷色。霜清绝塞，也应摇落山驿。
漫道灞岸荒芜，隋堤萧索，愁煞长途客。鹦鹉楼头春梦换，昔日依依犹识。褪尽腰围，抛残眉谱，怅望烟痕直。黄昏将近，更谁吹动羌笛。

冯兰贞
浪淘沙·月夜忆绮女
纤月挂檐牙，星斗横斜。疏桐排影上窗纱。银汉迢迢心耿耿，人在天涯。
旧事记还差，别路云遮。纵然无恨也长嗟。料得归期应又误，开到黄花。

南柯子/南歌子
春尽犹寒在，愁多梦不成。月华如练上帘旌，为爱一窗花影故吹灯。
滩响风初息，更残漏未停。却怜杜宇唤声声，无奈天涯谁肯觅归程。

疏影·梅魂
空庭寂寂。怅冰痕一缕，谁更描得。瘦影冷雨，前村犹认，旧时江驿。轻盈倘化梨云去，便剪纸、招来难觅。又依稀、浅水黄昏，唤起数声风笛。
仿佛亭亭倩女，夕阳移素影，一样清绝。月地濛濛，雪径沉沉，剩有啼禽消息。几生纵使重修到，已悟彻、者番空色。等甚时、购取名香，可奈土花寒碧。

冯兰因
酷相思·怀归珮珊
为问侬愁愁有几，道江水深犹未就。剪断莲丝剖绿薏。心上也难抛弃，眉上也难回避。
相思看得何轻易，受尽酸辛味。待验取、痴情真与伪。衾枕也千行泪，衣袖也千行泪。

凉州令
风透窗纱冷，兰釭独伴凄其影。瑶阶云翳月朦胧，今宵天气，恰与侬怀称。
恹煎不是伤秋病，只有痴难醒。眉儿浅淡不藏愁，解事霜娥，掩却相思镜。

木兰花
西风成阵云生障，做出几般凄楚况。黄昏雨更断人肠，点点在秋棠叶上。
新寒忽地生罗帐，好梦难寻空注想。来朝晴否总携觞，须慰问黄花无恙。

长相思慢
雨久寒重，敝裘似铁，穿窗风利如刀。翻书指冷，索酒瓶空，殢人镇日无聊。瑟瑟萧萧。更彤云霭霭，雪洒眉梢。明月影难邀。掩清光、偏在今宵。
况岑寂孤怀，黄昏枯坐，一灯黯淡慵挑。无端牵惹起万千愁，剥茧抽蕉。蕉梦短，魂劳芳信杳。天边雁骄，苦关情深怜，目断人遥。

查慧
如梦令
篱外一痕残雪，池上一丸明月。新种白藤花，不许小鬟轻折。休折，休折，个个养成蝴蝶。

谒金门
莺去矣，抛下青梅又几。戏语小鬟来拾起，晶盘同燕喜。
这在秋千架底，那在牡丹丛里。半晌功夫寻见未，拈毫闲画你。

南乡子·壬寅春日登阳羡凝秀阁
箫语唤新晴，小滴珍珠酿欲成。偏是他乡饶节物，清明，已见筠篮卖紫樱。
准拟放船行，罨画溪头縠浪生。争说夕阳红处好，零星，一树梨花一水亭。

清平乐·湖上泛月
新凉似麴，酿就西湖绿。醉后尚堪斟百斛，飞下一瓯寒玉。
月华小驻桥东，萧萧几阵微风。趁著采莲人去，不知身在秋中。

捣练子 
香黯黯，漏盈盈，水仙风里试春灯。翠帘卷后珊窗掩，不怕今宵月太明。

许嘉仪
声声慢·白桃花
春心炼雪，腻靥凝酥，韶华淡到无痕。本色天然，清艳肯映朱门。吟边又来瘦鹤，认疏香、应误黄昏。瑶台畔、问冰霜多少，酝酿仙根。
一任闲评轻薄，有澄潭、明月自证前身。梦断梨花，春去懒对芳樽。瑶阶露华如画，正缟衣、孤立销魂。台洞远，付相思，流水冷云。

徵招·为袁薇生题随园饯别图图作展重阳会为先贞愍公手笔
少微化去烟霞在。琴尊几番欢聚。只此好家山，认天涯羁旅。豪情酬俊侣，且休论断肠南浦。寂寂愁容，疏花短柳，满城风雨。
指顾劫灰飞，销魂地，沧桑顿成今古。大树感将军，渺英灵何处。千秋终自许，任诗骨乱侵尘土。问多少，胜境消沉，有画图留取。713

一剪梅·怀闺友
倚竹牵萝证素襟，言有同心，弦有知音。月斜云散又而今，信断青禽，梦断青林。
香烬幽窗自苦吟，雨气愔愔，晚翠森森。旧游庭院怕重寻，帘影阴阴，人影沉沉。

朱宗淑
渔父词
黄叶秋风稻蟹肥，鹭鸶晒翅立渔矶。山翠湿，野花低，沽酒归来月满衣。

朱文娟
十六字令
箫，凤去秦楼不易招。湘江竹，残泪未曾消。

孙丽融
长相思·次方芳佩韵
花气清，露气清，露冷花香何限情。风敲檐铁声。
灯半明，月半明，灯月朦胧入苦吟。阑干莫久凭。

减字木兰花·思乡
夕阳云树，阅尽古今离别绪。荒草寒芜，半是离人泪染枯。
数声风笛，唤起乡心归未得。雁过遥空，不带南来书一封。

柯纫秋
虞美人
梦回频听春鸡唱。催得银屏亮。搴帷生怕晓寒侵。祗觉朝来难撇是鸳衾。
庭前玉树枝相向。日影雕阑漾。隔墙风送卖花声。不道柳丝搓就又清明。

瘦鸾
浪淘沙·岁俭偶感
袖薄那禁寒，羞与郎言。早拼卖却砚池田。辛苦天寒萝屋底，又遇荒年。
绣帖未曾完。针线抛残。娇儿啼饭忒心酸。一盏瓦灯篱落外，废尽秋眠。

武铁峰
秦楼月·关盼盼
春寂寂，落红飞满阑干碧。阑干碧，危楼空结。素心谁白。
去年归燕今年识，独留清怨千秋惜，于狄惜，画成纤影，试临风说。

杨琬
点绛唇
小雨初收，野波清浅明如镜。荻花千顷，细响穿幽径
半杵晨钟，欲被风吹冷。听来近，寺藏松顶，玉塔玲珑影。

高阳台·题顾羽素表姑绿梅影楼填词图
画阁连云，疏帘隔梦，人间无此高寒。石瘦苔荒，一轮冻月团圞。悄然万籁声俱寂，凭烟痕、绿上毫端。对横枝，依约微吟，画损阑干。
深宵不用银缸照，爱横斜疏影，写向冰纨。仿佛瑶妃，半鬟香雾初干。披图忍读琴清句，侍慈帏、画卷曾看。听烟梢。翠羽飞来，同话心酸。

许希琼
阑干万里心·山居
几点青山翠抹烟，移家相傍水云边。日长无事枕书眠。听流泉，半是闲人半是仙。

江南好·对月
看明月，拜罢起徘徊。花影纷筛人影悄，虫声断续漏声催。珠露滴苍苔。

曹佩英
虞美人
秦淮稚柳娇无数，第一柔条数。成荫肯向大堤边，只有玉骢缓缓许摇鞭。
秋江双桨蘋波软，桃叶迎如愿。司花消受福三生，无奈风幡偏听落花声。
2·玉钩望断穿针夕，忍说黄杨厄。人间天上一般秋，只是生离死别两般愁。　　
十行清泪鸾笺洗，影事从头记。千秋水绘要同传，只恐影梅还逊影兰缘。

孔印兰
蝶恋花·题百蝶图
逐队飞来如解语，栩栩蘧蘧，相与成俦侣。写遍鹅溪多逸趣，香生一砚梨花雨。
梦醒南华天欲曙，底事罡风，乱捲春深处。剩得粉痕黏落絮，芳魂已返罗浮去。

孔宪英
雨中花·题秋海棠遗画
腕底酸红冷翠，写出秋容如醉。恨煞西风情太恶，吹作冰天泪。
忍把画图当晤对，看小样红妆憔悴。耳根内似闻蛩语，哽咽更教人心碎。

孔韫辉
桃源忆故人·题瓶中桃花遗画
图中春色浓如许，春只银毫能驻。写出嫩红娇吐，画史乘鸾去。
断丝预谶诗人悟，引得泪痕无数。新燕窗前如诉，似说天台路。

秦赮
洞仙歌·倚吴蘋香女士调并用原韵
冰檐一角，正蜡残时候。帖帖春魂向人逗。侭沉吟，小月寒抱双肩。浑筛遍，水墨画绫衫袖。
冬缸青入梦，起拂苔笺，揽取蟾光不盈手。悄影似窥人，女字横枝，讶今岁、与伊同瘦。待小轴犀帘唤寒簧，对雪北疏花，冷香先受。

梁蓉函
清平乐
1·送外北上
迢迢征路，是我曾行处。又送轮蹄从此去，惆怅参天云树。
骊歌声度端阳，菖蒲花映离觞。日暮酒醒人远，晚烟愁锁纱窗。
2·寄外
恹恹离思，写入瑶琴里。忆唱阳关无限意，柳色遥遮千里。
不知天外归鞍，几时准卜刀环。别梦常随明月，夜来飞度关山。

百字令/念奴娇·吊李月楼二尹殉难仙游
奇士犹龙，洵一时、变化风云莫测。放下花前，吟咏笔，上马居然杀贼。不厌卑官，籍酬壮志，襟抱谁能识。馀氛未扫，溪声流恨何极。
可似唐代睢阳，城孤援绝，莫展平戎策。事业休将，成败论，孤注有人频掷。梅岭风酸，枫亭月暗，过客增凄恻。如生原轸，定怀遗恨难释。

沁园春·题亡媳赵玉钗遗像
七载栽培，灼灼桃花，颠风乱吹。记华堂执贽，花幡春暖；文窗问字，兰焰宵辉。寒燠经心，趋承可意，绕膝依依似女儿。天难问，倏彩云影散，璧月轮亏。
韶颜娇映铢衣，桄梦里相逢却道非。剩晨昏冥想，病姿婉娈；丹青留得，旧态依稀。老鬓添霜，愁心对雨，诉与泉台知不知。凄凉况，向图中唤母，稚女娇痴。

陈静英
点绛唇·春暮
午漏迟迟，绿窗人倦春将过。留春无那，看满庭花堕。
新绿帘栊，长日薰香坐。微风簸，燕子营巢，阑角香泥涴。

西江月·丙寅春日偶成
终日凉凉踽踽，频年冷冷清清。一身多病叹伶仃，如此桑榆暮景。
膝下双珠何处，关山迢递难亲。一羁南楚一燕京，目断天边雁影。

十六字令
1·春，浅绿零红别样新。风光好，愁杀客中人。
2·艰，转徙流离又一年。家山杳，肠断早春天。

朱肄南
满江红·感怀
瓣染鹃红，铜饼里，生香不断。想玉人，画眉初了，戏拈斑管。折叠屏前花雾深，博山炉里沉香满。对兰窗，写出一枝春，天初暖。
曲栏外，飞絮乱。檐宇下，游丝缓。帘幕昼沉沉，暗垂银蒜。几点燕支抚艳容，数行麝墨添芳款。叹仙才，未合住人间，瑶池馆。

王少华
浪淘沙·丙寅仲秋余以侍亲留白下遣方海方澜两儿赴蜀侍夫子
皓魄满窗前，不照人圆。离魂真欲上青天。只为分巢双燕小，破尽宵眠。
何计慰高年，日薄虞渊。时来甥馆问鱼笺。甚日浣花溪畔水，准送归船。

丛祁誌
南乡子·九日
佳节拟登高，一望寒山木未凋。菊酒才斟枫已醉，谁浇，摘叶题诗字有糕。
风急搅林梢，何处游人帽欲飘。且插茱萸篱下饮，逍遥，夜静霜钟带月敲。

陆姮（鄂华）
菩萨蛮·寄外
1·小楼昨夜春寒渐，绿筠帘子何曾捲。帘外又斜阳，一溪新水香。
已教人远别，更把青山隔。人自不思归，布帆空解飞。
2·酿花天气春愁重，淡云微雨都如梦。金斗熨沈香。夜来针线忙。  
踏青浑懒去，女伴空招取。多事是黄昏，替人催泪痕。
（其夫君渌卿有江城梅花引答之：小楼日日数征帆。忆江南。望江南。帘外垂杨，帘里曲阑干。清晓起来帘下坐，揽明镜，拭红绵。梳绿鬟。  绿鬟绿鬟菩萨。花懒簪。泪暗弹。画也画也画不就，曲曲青山。换了罗衣，若个念春寒。传语而今归计稳，打双桨，到门前。三月三。）




第十三卷


  小檀栾室闺秀词钞（卷十三）    (一斛浊酒录入)
陆恒
忆萝月/清平乐·记正月二十八日
去年今日，云压天凄切。杨柳条条桥畔折，死别生离片刻。
从今短簿无缘，空闺月冷霜寒。谁遣钟辰敲醒，一场春梦难圆。

苏幕遮
雨敲窗，风戛玉。幽咽凄清，似谱零铃曲。梦断寒更声转促。一寸灰馀，已做烧残烛。
泣孤鸿，悲寡鹄。短了今生，未必他生续。待向仙山觅楼阁。不化青禽，也化辽东鹤。

金缕曲/贺新郎
砥柱中流折，猛回头惊涛卷岸，风悲月黑。海上骑鯨人已去，吹散蜃楼千尺，便从此冰消瓦裂。石烂南山难补恨，怎偏教铸错中州铁，输一着，谁筹策。
长城百雉金瓯缺，又何曾丝延续命，戈挥落日。莽莽寒江东逝水，只剩湘灵呜咽，纵拼化哀鹃啼血。叫破黄昏天惨淡，唤春光重转终无力，空染尽，伤心碧。

疏影·旅雁
寒塘暮雨，有相呼倦侣，宵渡凄冷。似此天涯，长向西风，消磨如许瘦损。平沙浅草苍茫里，正一样、飘零无定。认遥空、点就疏痕，绝似离人倩影。
容易年华换了，霜泥数爪迹，吹散萍梗。辛苦浮生，怎及闲鸥，日日水边睡稳。衡阳便是伤心地，已信断、乱峰难问。剩牢愁、独抱无眠，听遍辘轳金井。

卜算子
几度怯临风，有恨无人识。一寸相思一寸灰，只剩红冰结。
悄地背人弹，着雨菱花湿。待把真珠慰寂寥，点点凝愁血。

迈陂塘/摸鱼儿·杜宇
念家山、茫茫何处，酸辛归计休说。哀音催堕三更影，较比寒蝉凄切。东风急。怎似绮华年，弹指成陈迹。回头故国。侭望帝魂消，闻铃肠断，夜夜空啼血。
浑不让，易水悲歌听彻。叮咛促尽行客。石沉北海难填恨，只剩冤禽吊月。花飞雪，纵百遍、相呼春去辉无日，声声呜咽。待叫破愁云，抛残红雨，染遍千山赤。

东风齐著力·落花
苦被莺摧，频招燕妒，乃许消停。伶俜瘦损，耐得到春深。挨遍风风雨雨，飘零处、有泪无声。凭谁问、东皇去后，冷落重门。
清露乞慈云，已负了、今生任委轻尘。断肠草色，凄入一痕青。狼藉残红零乱，鹃声里、偏又黄昏。伤心地，埋愁难觅，填恨难平。

凤栖梧
闪晕红花青欲绝。孤影伶俜，隐约虚堂黑。虬箭声催残漏急，半窗破纸迎风裂。
死剩寒灰馀一息。还是当年，心字烧时积。熔尽啼痕凉似雪，柔肠已化并州铁。

百字令/念奴娇
空阶一夕，滴芭蕉、秋心难展。檐铁丁丁，摇曳处，蓦地愁添宛转。秋木凄凄，秋花寂寂，秋意都零乱。捲帘人瘦，年华容易暗换。
已入急管繁弦，不堪重证，裂破冰丝软。万斛真珠抛作泪，待把潇湘填满。压屋云沉，偎篱菊淡，冷落闲庭院。为谁听遍，空馀霜鬓搔短。

菩萨蛮·题刘提督斌梅林咏月遗照
新愁打叠传千里，谁从驿路迢迢寄。何处问刀环，封侯人未还。
魂和残漏断，月近天涯远。踏遍垅头云，香消纸帐春。

迈陂塘/摸鱼儿
对萧萧、满庭风雨，问秋秋怎无绪。分明似带恹恹病，洗褪秋容如许。抛不去。有万叠、浓愁都在秋心聚。频啼玉箸。侭莲漏敲残，铜壶滴尽，犹是声声絮。
我待做，窗外芭蕉几树。好教夜夜听汝。悲秋可也秋知道，底事浑难为主。秋何处，只蔓草，荒烟一片寒蛩语。凄凉砧杵。把欲断秋魂，生生熔碎，零乱成丝缕。

酹江月/念奴娇·时己巳嘉平既望后二日为亡女阿芬葬期也是夜碧天无云万里一色风凄以厉月皎如雪抚此伤怀为赋短阕
今夕何夕，怅娟娟、照处风清月白。玉宇琼楼归去后，知在蟾宫几阙。也算曾圆，不堪重证，小历沧桑劫。前身记否，明明镜影磨灭。
料应只合犇云，为谁系恋，莽莽尘寰窄。未必多情长锁恨，刚好从头悟彻。可是无缘，谁能遣此，击碎冰壶缺。霜花窣地，任他一例埋没。

如此江山·残月
分明消尽恹恹样，堪怜一痕无主。愁不禁秋，瘦难成影，耐得几多酸楚。前踪漫数。已负了团圞，休言眉妩。挨到而今，料应灵药亦无补。
前身曾做底事，累青天碧海，长伴风露。曲绕肠回，黯拼魂断，险胜银湾遥阻。催残禁鼓。似斜倚薰笼，夜凉凝雾。扶起零丁，有怀谁共诉。

喝火令·小春廿三为先夫子小兆祖茔是日值余母难抚然倚此
堕地生逢日，埋忧死别时。半奁破镜半奁诗，还是酹君酹我，费寻思。
玉殿修文早，金蝉脱壳迟。不曾双泛紫霞卮，负了秋山，负了鬓成丝。负了信沉青鸟，归路尚参差。

许英
江南好·霁峰园十六景
楼轩敞，远寺送疏钟。四面悠扬鸣晓暮，数声断续听西东。槛外夕阳红。
2·一窗山
山气爽，扑入一窗来。翠黛半浮朝雨湿，碧纱全对暮云开。林壑日徘徊。
3·懒云窝
云容懒，寂寂意如何。慵向春风寻雨梦，惯偕夜月伴诗魔。添我懒还多。
4·画雨楼
山雨起，画景尽当楼。窗外远峦青似黛，帘前芳草碧于油。云脚望中收。
5·来鸥阁
池边阁，卅六野鸥闲。曲渚忘机随意戏，画栏久狎傍人眠。与结水云缘。
6·石笏庵
筠庵小，瘦石挺云根。寸碧玲珑迷竹影，一卷磊落蹴苔痕。拄笏立如人。
7·春水船
春水阔，岸上好牵舟。但有晴波环四壁，不须画桨打中流。长系碧溪头。
8·香屿
春意早，寒绽几枝花。湖上逋仙甘隐迹，扬州水部乞移家。清韵绕香葩。
9·九松亭
风雨古，森列九株青。千尺亭亭流月影，半空飒飒起涛声。应有紫鳞生。
10·潇湘馆
斑斑竹，绕舍弄云梢。风度似调瑶瑟韵，雨来疑送楚江潮。静对读离骚。
11·兰泉
兰芬处，泉石亦膏盲。九畹尽堪纫蕙带，中泠谁与试茶香。花水两含芳。
12·啸虹亭
吟啸晚，天半彩桥横。影带断霞归水浦，气含残雨过江城。雌霓唤分明。
13·竹堂
庭幽邃，修竹荫阶除。昼静淡烟笼箨笋，秋高凉露湿林於。一径绿云铺。
14·桐屋
桐荫覆，翠屋护秋深。绕舍扶疏堪立月，拂窗罨霭好鸣琴。未许点尘侵。
15·罗汉堂
谁结屋，庭宇拟莲龛。十八阿罗空际现，三千妙谛静中参。盥手诵华严。
16·晚春堂
韶华永，景缀暮春时。婪尾犹留花映酒，舞腰渐看柳成围。丽日正迟迟。

沈省
临江仙·题二如居诗
午睡醒来茶熟未，清风净扫心田。金炉漫炷水沉烟。把君诗一卷，细细读花前。
南望不知相隔远，美人秋水娟娟。鱼书欲寄孹云笺。问君珠几斛，才许抵新篇。

任玉卮
蝶恋花
春雨催花知几许，尽日溟濛，洒遍江头树。才喜春来春又暮，一年好景成孤度。
满目飞花兼落絮，却趁东风，冉冉随春去。只有梁间双燕语，声声还在侬家住。

叶俊杰
如梦令
篱畔红梅香透，又是赏春时候。不见咏诗人，辜负艳阳清昼。僝僽，僝僽，病骨畏寒花瘦。

小重山·题秋海棠遗画
说是秋闺香泪红，渍灵根幻化，夺天工。盈盈娇挹露华浓，凭纤手，写入画屏中。
展读泪沾胸，怅诗仙画史，杳难逢。花如解语恨应同，花留色，人反色成空。

陈紫婉
虞美人·咏水仙
湘灵解佩凌波去，都是留春住。替他欢喜替他愁，也并梅花一处梦罗浮。
天生修洁天生冷，小坐明妆靓。十分香孕碧琉璃，除却窗儿外月没人知。

秦兰生
御街行·寄朱夫人
挂帆别我青门去，那识离情苦。珮环隔了万重山，夜梦也教常阻。登楼望处，雁行吹断，愁见江头树。
倚阑便欲通鱼素，下笔难成句。蜺旌龙节望重来，携手花阴同步。风晨月夕，万千心事，留待灯窗诉。

徐比玉
沁园春·寿张婉紃夫人
萸佩凝香，菊屏呈艳，秋光正妍。喜琼苏刚熟，冰桃堪蔫；欢联雁序，会集群仙。剪烛论文，拈针绣佛，煮茗常烹第二泉。开兰阁，看添寿海鹤，争舞阶前。
龙涎篆袅炉烟，更灯爇长明照绮筵。羡诗探六义，家传风雅；书娴八法，学绍渊源。吃露餐霞，吟风啸月，涤尽尘心隐绿天。倾心听，听瑯璈竞奏，写遍红笺。

陈素贞
菩萨蛮·饯湘友姪
井梧深掩苔痕碧，画阑同倚看新月。转眼别愁生，妆楼锁夕阴。
秋光刚过半，人与秋俱远。来岁值中秋，还期续胜游。

蝶恋花
槐柳荫浓庭草碧，阑雨梅风，又过端阳节。悄倚纱窗人远别，石榴枝上闻啼鴂。
何事天涯成久客，盼断鳞鸿，迢递音尘绝。开遍珠兰香满室，笛声吹落梧桐月。

虞美人·春去
东风吹梦浑无迹，芳径苔痕积。一帘飞絮正愁人，寂寞红芳，深护绿荫新。
凭栏惆怅春何在，顿觉流光改。饯春时节几多愁，遥指吴淞，天际盼归舟。

一丛花·湘友姪手掣金粟钗见赠以此酬之
湘帘才捲晓风轻，芳径嫩寒生。绿窗人起铢衣薄，倚妆阁、无限幽情。金粟正开，和烟带露，剪取一枝馨。
蛮环雅制最玲珑，巧样更翻新。攒成宝钿馀香沁，恰相称、斜插鬟云。点上湿萤，飞来瘦蝶，秋思十分清。

钱瑗
清平乐·春日
柳摇花颤，吹遍东风软。好梦惊回莺百啭，天远何如人远。
乍寒乍暖无凭，一宵几遍阴晴。猜着天公情性，算他真个聪明。

长亭怨慢·题帝女花院本
问何事，兴亡重谱。为惜琼花，惨遭风雨，几点残山，倩谁来画旧眉妩。
　　杜鹃啼苦，家国恨，从头数。缺陷总难偿，合付与，伤心人补。
　　三五，算年华草草，并向乱离中度。匆匆去也，数不到，旧时宫树。
　　倩絮影、替写愁痕。又生怕，斜阳无主。只一缕情丝，还被犀帘钩住。

百字令/念奴娇·题桃蹊雪院本
馀生有几，最难得挨到，收梢时节。妨命祗缘才太艳，倒受千般魔劫。锦字缄情，绿华写恨，泪点成红雪。至今溪畔，但闻流水呜咽。
遥见狂虏氛中，桃花一骑，绝代倾城色。直算望夫山下殒，栀子同心先结。兵气飞扬，愁云惨淡，魂冷天边月。我来题曲，冻痕冰指如铁。

法曲献仙音·敬次大人题管夫人大士画像韵
著墨句衣，吮毫添晕，腕底香留千古。竹里行吟，月中窥影，愁心问伊知否。竖一指淡禅也，天花堕如絮。
恨难数，更谁怜、梦尘醒后，多少事、赢得几声才女。莫再钟情根，愿来生、重转西土。满眼青莲，是鸥波、曾共游处。悔身无双翼，去伴听经鹦鹉。

钱玉吾
凤凰台上忆吹箫·题拙宜园乐府五种
修月帘栊，织云亭榭，最宜琴语缠绵。为爱拈红豆，瘦了三年。病酒伤春情绪，都付与、急管繁弦。消魂处、夕阳无限，祗在愁边。
谁怜。拍中换拍，千万折柔肠，吹断还连。算一番花放，一度离天。唱到青青柳色，催梦去、梦也难圆。歌筵畔，拼将此身，化作啼鹃。

汪仲媛
蝶恋花
倦倚银屏垂翠袖，帘控金钩，怎解双眉皱。篆袅炉烟灯似豆，清宵数尽沉沉漏。
怪底夜来风雨骤，点滴空阶，不解人僝僽。憔悴自怜新病后，关心最是秋花瘦。

陈蕴莲
菩萨蛮·寄司兰六姊
池塘春草如丝碧，同怀千里关山隔。何处是维扬，眉头暗锁长。
迢迢双鲤集，慰我时相忆。江上采芙蓉，秋来明月中。

凤凰台上忆吹箫·咏菊
广陌秋高，小窗风冷，篱边点缀轻黄。试下阶摘取，襟袖皆香。不是等闲桃李，趁芳菲、爱踏春阳。试看我、亭亭瘦影，侭耐严霜。
商量。欲拌一醉，借色染云笺，香沁诗肠。况谢庭觞咏，莫问柴桑。更少些儿俗韵，云髻畔、插满何妨。还乞取，花心花实，归献高堂。

摸鱼儿·题周温甫烟波泛棹图
寄豪情、茫茫大地，商量遣兴何处。软红十丈徒纷扰，只合烟波同住。心暇豫，趁一棹，空濛领略沧浪趣。漫斟绿醑。看青嶂重重，轻鸥片片，随着画桡去。
才人笔，幻出高人意绪。传来清境如许。春江片练开怀抱，个是神仙伴侣。侭延伫，十二万年间，几辈能容与。梦魂栩栩，想贺监当年，镜湖烟月，似向此中遇。

施绮
一斛珠·题瓶中桃花遗画
龙鬚马乳，垂垂一架珠无数。墙东谁种桃花树，荣不同时，翠蔓枯相附。
锦浪江翻三月暮，兰闺折取铜瓶贮。写生妙笔芬芳吐，活色生香，花在人千古。

陈爱真
鹊桥仙·七夕寄外
银河浪静，彩桥风细，斜挂弯弯明月。相逢应说别来愁，须多驻天边云辙。
红尘千载，仙家几日，一岁光阴电瞥。双星离别未多时，浑不似人间离别。

留春令·偶阅花蕊夫人宫词内藏垂丝海棠花瓣尚系七年前所收感成一词
情痴幸挽香魂住，别七载一朝重遇。词人得近免泥塗，问旧梦还如故。
恼煞封姨生来妒，难都把锦帏深护。残香零粉遍天涯，那是可留春处。

邵广铨
南楼令
翠幔挂银钩，天寒自倚楼。有闲情、不替春愁。只许梅花能写照，明月底，展吟眸。
拂砚暗香留，裁笺冷艳收。检金荃、旧谱重修。笙璈十二栏干曲，还梦到，碧城不。

邵懿恒
浪淘沙·题听秋啜茗图
修竹影濛濛，翠减幽丛。啼鹃几染泪痕红。难爇返魂香一炷，空认芳容。
杯棬泽犹浓，画阁尘封。云軿同驻碧城中。日落平台携手望，依旧春风。

徐茝龄
蝶恋花·题百蝶图
杀粉调铅如刺绣，搨得滕王，图画团团凑。变化金钱凭玉手，麻姑六幅仙裙绉。
才说东家春草秀，又过西园，弹指秋花瘦。著处繁华红紫斗，依依梦想恁时候。

周日蕙
十六字令
1·月
圆，万古冰轮照大千。当头认，正好对婵娟。
2·镜
圆，照彻人间老少年。无尘蔽，长对美人颜。
3·钱
圆，榆荚苔纹也化仙。休长叹，买尽世间欢。

荷叶杯·儿童戏采荷叶作茶瓯颇有逸致
看得似钱成盖，还爱。蔽鸳鸯。儿童摘去共幽趣，分付，涤诗肠。

恋情深·外子有洞庭献唱词三卷拟欲付梓用毛司徒二首韵赠之以识十年之攻苦
1·刻意吟愁都哽咽，伴楼头月。构思常自拥寒衾，剥蕉心。
青霜知否鬓边侵，擫笛向词林。不管瘦宽衣带，恋情深。
2·梦绕山塘情漫漫，有词仙伴。商量字字炼兼金，说知音。
判红批白意沉沉，直起古人心。作乐府功臣佐，恋情深。

点绛唇·题自画梅花障子
春到江南，凭君报道春无价。一枝横挂，宜淡宜浓画。
玉魄冰魂，总胜凡花也。真潇洒，暗香浮夜，淡月疏篱下。

蝶恋花·送春
九十春光谁自主，一树桃花，片片飞红雨。燕子衔将来又去，替人似欲留春住。
满眼离情愁几许，芳草萋萋，绿遍春归路。忍说将离真个与，伤心岂独痴儿女。

金蓉
减字木兰花·题秋芳图
殷红浅碧，一幅闲园芳草色。篱外香飘，翠管银笺著意描。
露华秋早，杏子罗衫初试了。风格谁如，只有簪花玉女书。

郭慧瑛
南乡子·闻笛
隔院度红腔，细逐宵风转曲廊。四顾无人蛩语歇，微凉。惜少歌喉啭泰娘。
夜色照瑶窗，酒盏犹温月过墙。雨被蝉琴住了（疑有漏字），梅黄，又报梅花落楚江。

捣练子·晓从圣因寺入钱塘门
残月白，早霞红。岸柳依依战晓风。傍水人家门未启，隔湖吹堕一声钟。

石锦绣
菩萨蛮
忽听玉漏催银箭，挑灯欲绣还停线。目注并头花，窗前月已斜。
幽怀谁共许，黯黯增凄楚。觅个疗愁方，沉酣入醉乡。

黄畹
满庭芳·烟
南国三千，东亭十二，纷纷尽是烟花。天香一阕，别谱小樊家。雅有仙人佳制，多情处、语带霏霞。且莫问、明妃梦里，草色满天涯。
奈相思无限，离离红豆，片片青鸦。怎春风不到，清兴都赊。那识个中滋味，争辨得、宜酒宜茶。黄昏后，携樽独对，芳气两周遮。

吴瑛
十六字令
莺，枝上娇啼三两声。辽西梦，打断不分明。

罗敷媚/采桑子·有感
连日才晴还又雨，送暖偷寒。天道多般，也学人情几样看。
从来怕见炎凉境，梦里身单。忽地摧残，世路过于蜀道难。

苏幕遮·新夏旅窗
饯春风，迎夏雨。何事春归，不带将愁去。待撇愁魔向何处，病鬼勾留，偏借香奁住。
绿荫浓，新燕语。悄唤双鬟，与我将花数。零落香魂谁是主，泪满红襟，种此情何故。

谢春池/卖花声·和孙夫人韵
一寸芳心，怎著许多烦恼。倩霜毫，闲愁自草。千缕幽怀，恨不能多告。想东君也应知道。
海角天涯，甚日始同欢笑。论功名，封侯信杳。折梅逢使，寄陇头应早。休相负故园春老。

忆真妃/相见欢·鹧鸪
齐飞锦翅啼春，戏烟津。一曲几多清怨，唤离人。
湘水阔，荒祠冷，吊黄昏。翻羡缕金双影缀红裙。

顾蕙
减字木兰花·题湘花馆图
筼筜夹路，如向潇湘深处住。小筑三楹，翠绕庭前画不成。
彩毫春暖，顷刻围屏花叶满。茶熟重看，窈窕灵妃秀许餐。

高茹
长亭怨慢
碧窗底、渐消残暑，捧诵瑶笺，柔情如许。人月双圆，箫鸾佳偶，羡仙侣。蟾宫一阕，赢得个、离情苦。病绿与愁红，早翻尽、周郎曲谱。
凄楚，倚雕栏十二，拍遍断肠词句。昙花谢也，是否作、碧城仙主。争奈向、落叶秋风，消尽了、远山眉妩。怕掩卷悲吟，满院虫声如雨。

何慧生
人月圆·寄外
长途多少伤心事，锦字报秦嘉。无端风鹤，严城鼓角，分散天涯。
关河回首，柔肠寸断，泪渍红纱。重逢何日，片帆去远，千里云遮。

浪淘沙
1·思亲
红叶满青山，雨后生寒。数声征雁度乡关，客路长途多少泪，罗袖难干。
衰草惭阑珊，离思千般。浮云出岫几时还，凭仗西风吹恨去，莫在眉湾。
2·寄外
微雨打扁舟。天气初秋。最难为客五更头。回首家园何处也，梦绕秦楼。
倚枕听江流。雁唳芦州。离情如水几时休。谁似鸳鸯莲叶上，不解离愁。

浣溪沙·七夕
帘捲西风月似钩，数声征雁度妆楼。身如弱柳岂禁愁。
几片轻云犹带雨，半庭黄叶乍惊秋。画屏闲倚望牵牛。

青玉案
垂杨无计留君驻。尽目送、班骓去。倚剑天涯偏岁暮。骊歌一曲，伤心南浦，明日知何处？
人间只有情难诉。梦里关山断肠路。最是云屏添别绪。银缸四壁，夜来风月，省识相思苦。

采桑子
夜来几阵催花雨，滴尽春愁，织尽离愁。红烛随人也泪流。
闷挑锦字肠空断，欲寄还休，悔觅封侯。柳色盈盈绿映楼。

刘问陶
长相思
1·风满楼，月满楼。风月随缘春复秋，相思白了头。
2·载花舟，载春舟。又载人归空凤楼，教人怎生休。

吴□□
青衫湿·感怀
无聊倦倚栏杆曲，疏雨夕阳斜。凄凉渐近，清明时候，又试新茶。
几竿修竹，几椽茅屋，一树闲花。花应笑我，年年愁病，辜负韶华。

吴永和
满江红·春归
落絮飘香，问何事，春归恁速。任年年憔悴，眉峰双蹙。病骨未容持半偈，愁怀剩得盈千斛。怪痴情，似草尽还生，萦心曲。
惊残梦，风敲竹。欹单枕，茶初熟。惟数声啼鸟，伴人幽独。槛外花光消腻粉，阶前苔色欺蛾绿。把无聊，都付断肠吟，凭谁续。

疏帘淡月·同筠上弟玩月
西风寒峭，怪竹里蟾光，今宵偏皎。寂寂药房，重启数惊宿鸟。算来清赏人知少。记当年、香闺稚小。笑携女伴，惜花爱月，眠迟起早。
空叹息、颜随秋老。愁魔相逐，病魔相搅。回首繁华去也，半生烦恼。新茶且共灯前试，更博山、沉水微袅。小帘风揭，疏棂露湿，邻鸡催晓。

徐庭照
蝶恋花·汤雨生都督贤俪董双湖夫人索题梅窗琴趣图
闻讯江南春到未。添炷炉薰，净几冰弦理。玉腕双抬罗袖起，翠禽飞上阑干嘴。
画幅生绡烦鹤子。人与梅花，一样多风致。疏影暗香传绿绮，小红不用吹箫待。

秦云
齐天乐·题王啸篁明府小竹里馆图
三间临水低低屋，柴扉正当溪口。聚影捎窗，团云互石，百尺清泉飞溜。烟凝雾皱。把六扇文纱，青蓝染透。画帜疏棂，此中知道有人否。
三竿两竿风折，乱云寒不扫，苔点浓绣。做不成烟，散还作雨，凉得夕阳都瘦。牵萝未就。谁忆到天寒，有人罗袖。斜立西风，打帘黄叶厚。779

念奴娇
试灯时节，记人来，传说西湖春好。中有箫鸾天上偶，一样絮才花貌。选字哦花，抽钗刻烛，对影红双笑。易安而后，江东无此才调。
可奈碧海人归，红尘梦醒，春谢桃花早。零落琅玕三两纸，旧日伤心词稿。彩笔螺乾，玉牌燕瘦，残月纱橱晓。知伊潘鬓，新来吹白多少。

台城路·题蒋平伯茂才坦韬光纪游图
小红亭子清溪上，绿阶自生秋草。乱竹飘泉，乔松阁雨，如线长江横绕。残星曙早。渐烟火人间，万家青晓。风起潮音，布帆点点出林杪。
前尘回首如梦，荒凉苔藓碧，沉没丹灶。钟影沉秋，茶声过梦，猿鹤空山都老。湘帘下了，只一片寒云，晚楼低到。独倚危栏，乱林风自扫。

临江仙·自题海棠菱镜画册
春寒小院刚初起，画帘垂地周遮。妆台浅碧护文纱，海棠带露，红亸凤盘斜。
旧日花时人共语，今朝人去天涯。瘦眉慵画鬓欹雅，恹恹情绪，掩镜懒簪花。

汪蘅
浣溪沙
1·唾碧衫娇腻泪痕，衍波笺赠咏花人。心头滋味剩酸辛。
闷倚玉栏思甚事，祗因春去易销魂。夕阳红上画罗裙。
2·低掩银屏护水仙，夜深明月到窗前。姮娥心事没人怜。
欲堕灯如红豆小，未灰心比绿梅酸。避愁不敢画眉弯。

关锜
清平乐·春尽和姊锳作
晚楼雅定。帘卷东风紧。弱酒乱浇心上冷。摇碎一窗灯影。
灵魂不肯轻销。无端瘦减侬腰。却又无愁无病，等闲过了今朝。

谢翠霞
卜算子·同席佩兰咏翠云草
幽绝可怜生，只避骄阳面。染就丝丝学晚霞，不怕风吹断。
牵引太缠绵，绣得闲愁满。莫使天孙织作裳，织恐罗纹乱。

黄玉润
忆秦娥
1·寄虚白老人
春归早，枝头渐觉莺声老。莺声老，红稀绿暗，踏青人少。
惜花每向芳丛绕，韶华九十难长好。难长好，东皇一去，飘零尽了。
2·蓬莱岛，迂回远隔无青鸟。无青鸟，尺书写就，鸿鱼犹杳。
春归小阁推敲少，诗成每忆知音渺。知音渺，至今赢得愁思萦绕。

孔庆贞
彩云归
连宵噩梦讶纷萦。盼南天、一雁长征。当暗风送雨秋窗冷，乡信到、陡地心惊。那堪闻、驭鸾仙去，竟忙旋玉京。底事遽婴奇疾，欲问苍冥。
伤情。花南燕北，记当年、听惯吟声。画师六法，书圣三昧，指授分明。到此时、遗编再展，只有脂墨如生。空肠断，遥望慈云热泪如倾。

津门女子
过秦楼·津门题壁
月旧愁新，宵长梦短，今夜如何能睡。灯疑泪晕，酒似心酸，一夜断肠滋味。独自背这窗儿，数尽寒更，懒寻鸳被。更空槽马啮，荒邮人语，嘈嘈盈耳。
空叹息、落索霑泥，飞花堕溷，往事不堪提起。美人红拂，侠客黄衫，不信当时如此。试问茫茫大千，可有当年，昆仑奇士，提三尺青萍，访我枇杷花里。


第十四卷

小檀栾室闺秀词钞(卷十四)（徐乃昌 辑下册）[29阅]
xqjhr发表于13/01/16 08:39
三十六，消尽秋心多少。
　　陈尔士
　　浣溪沙·对月
　　湖上浮云几点开，清光皎洁映楼台。两三人自月中来。
　　山色欲明轻雾隔，钟声才断晚潮回。露华江影梦徘徊。
　　2·冉冉仙云下玉人，天然色相远红尘，霜娥月姊恁含颦。
　　淡扫妆成真国色，铅华洗尽见精神，胭脂不是十分春。
　　3·杨花
　　点点轻圆去复旋，成行逐队舞楼前。东风不断有情绵。
　　一片飞来寻客恨，数枝落去问谁怜。天涯踪迹一溪烟。
　　好事近·春夜泊石湾月白如昼见纸鸢一点出烟影中风回柁脚遥闻小儿笑语声此景清绝率成是解以记
　　东风终日弄垂杨，枉是拂烟凌乱。蓦直一丝吹上，似清愁半天。
　　几回系缆曲城边，春流暗中换。记取村儿遥语，在月明高岸。
　　鹧鸪天·新月
　　一线清光透素帷，晶帘烟影未全披。斜临寒浦游鱼避，转到天中旅雁悲。
　　人寂寞，梦参差，巧寻绣阁斗蛾眉。花阴一角无人见，罗袖深深敛拜时。
　　青玉案·景阳井
　　琼枝璧月江南碎，剩一片，深深地。并坐黄鹂谁唤起，柳丝风乱，石阑霜重，结绮春烟里。
　　销沉不见遗簪珥，玉溪梧桐又枯死。只有年年双燕子，夕阳红外，絮催东下，几点胭脂水。
　　浣溪沙·砚贞女士魏塘归思
　　彩叠经年旧舞衣，鱼笺屡约是耶非。晓莺残月送将归。
　　水欲微波风袅袅，愁生远道柳依依。第三桥外一帆飞。
　　2·咏柳
　　万缕千条覆白门，半烟半雨弄黄昏。丝丝叶叶是离魂。
　　灞岸更无残雪影，秦淮还忆旧眉痕。烟迷霜压不堪论。
　　虞美人·秋雨
　　湿云一片低如语，飒飒风吹雨。新凉偏又聒人愁，独对小窗青晕一灯留。
　　庭前老树惊秋早，飘落知多少。病来百事怕思量，枉是半堆风叶聚空廊。
　　十六字令·病耳遣闷
　　1·
　　眠，愁病昏昏过伏天，秋又到，还是厌闻蝉。
　　2·
　　聋，围住绳床雨又风，才合眼，吹入梦魂中。
　　浪淘沙·秋蝉
　　无奈夕阳残，落叶阑珊。愁中还又话乡山。高柳隋堤秋梦里，一翼吟烟。
　　坐听小窗前，瘦损朱颜。飞蓬衰鬓问谁怜。咽尽五更声欲断，露冷风寒。
　　浣溪沙·冬闺
　　闲坐房栊看日斜，帘风阵阵峭寒加。自携金鸭款梅花。
　　冻水一方休洗砚，轻烟几缕任煎茶。锦书无奈忆天涯。
　　天香·水仙
　　翠箭擎寒，粉黄拂艳，盈盈乍隔秋水。湘萝云回，玉魂烟锁，温霭一窗晴意。飞琼不见，问带上、仙题恁寄。纵是深藏金屋，难抛碧岩清致。
　　芳姿是谁竞丽。只梅花、晚妆同试。抹倒万红千紫，独明珠佩，一段心情泉石。但付与、枯桐写幽思。侭耐牵萝，琅玕静倚。
　　张秀端
　　浣溪沙
　　几树夭桃映碧纱，东风帘捲玉钩斜。红楼半被绿杨遮。
　　风槛扑馀衣上絮，砚池吹落鬓边花。小窗人静绝喧哗。
　　菩萨蛮
　　1·
　　碧茵绣幔重重锦，流苏五彩鸳鸯枕。匝地簟纹凉，氛氲来异香。
　　敲棋声定后，笑语闲清昼。六幅画屏风，夜阑灯烛红。
　　2·
　　梧桐苑落清秋夜，星光皙皙明河泻。独自倚胡床，池荷来暗香。
　　竹深闻坠箨，风响花铃索。何处小楼头，箫声有别愁。
　　3·
　　雨馀深院香风细，茶烟一缕花间曳，明月不曾来，露华凝暗苔。
　　玉罗衫子薄，莫凭栏杆角。几点小流萤，檐前杂乱星。
　　思佳客/鹧鸪天·送梅花与姊静仪并柬是词
　　此是罗浮冰雪姿，暗香消息许君知。笑侬岁岁评花品，又到东风第一枝。
　　供纸帐，映瑶卮，兰房清赏却相宜。夜来微醉银缸畔，疏影横斜好赋诗。
　　江南好·寄海升六弟
　　1·
　　长相忆，三楚旧游时。一舸倚蓬看碧岫，双柑携酒听黄鹂，绕膝共娱嬉。
　　2·
　　长相忆，官阁乐偏绕。小室围炉朝煮雪，高亭临水夜听箫，回首总魂销。
　　3·
　　长相忆，痴癖恰同余。篱落呼灯寻蟋蟀，池塘将雨看芙蓉，真个爱吾庐。
　　4·
　　长相忆，佳景四时同。芳砌晚凉收茉莉，小楼春暖发梧桐，生趣玩无穷。
　　金缕曲/贺新郎·自题绣谱
　　未必能齐备，侭搜罗、轻描淡写，个侬心事。休道葫芦依样画，也要分门别类。更几页、体裁由自。翻笑年来偷懒过，算馀将、诗本还兼此。闲翻阅，逸情寄。
　　近时花样精无比。细商量、孰宜缟素，孰宜红紫。百四十篇篇错落，同伴借来描刺。只莫个、墨浓过纸。娇女他年如学绣，好教渠拈笔从头试。钩勒处，尚牢记。
　　2·小除夕偶翻旧什见韶台三兄前数年小除之作填此柬之
　　又索新吟矣，记年华、已经十一，诗才四纸。每到小除重展读，太觉光阴弹指。回首忆、寒梅花里。自放湘帘香偶品，累诗人、诗价偿无已。想不厌，痴如此。
　　今年定有佳章纪。庆团圆、天伦乐事，问谁能似。去岁君归刚十日，来岁又应千里。便得句、亦凭双鲤。爆竹声中词代柬，听松庐酒熟灯如绮。料诗兴，勃然起。
　　3·韶台三兄临钟鼎文见惠因辑古字韵编奉酬并以素绢求画墨梅对联绘粉本帐沿为谢因叠成戊戌小除奉柬之韵重填一阕再索小除诗债
　　呵冻书成矣，喜传来、银钩铁画，精神满纸。翰墨缘深偿不尽，覼缕何胜屈指。细临向、乱书堆里。好古心同还写韵，笑涂鸦、终日忙无已。琼玖报，祗凭此。
　　品香旧事从诗纪。看横斜、寒梅疏影，年时相似。几次邮筒佳句在，况又追随乡里。侭酬唱、不烦双鲤。浅酌屠苏吾醉也，展吴绫绘得花如绮。江梦笔，好提起。
　　黄金缕/蝶恋花·寄仲裳慧珠两嫂
　　乡园又近春归候，惜别伤春，愁绪如中酒。一春欢意何曾有，好花时节成辜负。
　　知君亦自难禁受，已有离情，莫看楼前柳。年时乐事休回首，良辰美景怀侬否。
　　踏莎行·中秋寄楚乡
　　极目行云，销魂良夜。别来五度蟾圆矣。天涯同是此时看，清光一样人千里。
　　嬉笑庭前，娇憨儿女。那知人自愁如此。明年今夕又如何，回头旧事成流水。
　　少年游·春感寄静仪姊
　　放下帘栊，添将香片，小榻枕书眠。一阵轻阴，数声微雨，做弄送春天。
　　评花斗草，春多事，最负是今年。半为怀人，半缘忆事，愁病不堪兼。(缺一字)
　　汪菊孙
　　玉连环·题画梅楼图
　　定是瑶台降也，者般潇洒。分明昨夜梦罗浮，自向窗前写。
　　几曲阑干低亚，鸭炉香灺。侍儿休要触帘旌，看翠羽、双飞下。
　　菩萨蛮·纳凉
　　黄昏雨过流云急，寻凉闲凭雕栏立。呼婢卷帘看，池荷香未残。
　　闲庭蝉罢唱，月照梧桐上。花外数流萤，晚风团扇轻。
　　柳梢青·春暮
　　过了清明，轻寒轻暖，春剩些些。花褪莺慵，苔浓蝶懒，闲掩纱窗。
　　梦醒宝鼎烟斜，又柳外，红摇暮霞。怨杀东风，一年春事，都付杨花。
　　洞仙歌·题南湖华隐楼图
　　嫩寒三九，看玉梅微唾。记得徐娘旧庭宇，奈粉奁，零落香椀飘残。风乍紧，卷了半湖春去。
　　翠楼人已渺，紫玉烟沉，暮雨朝云更何许。蜗蚀壁间题，邻笛悠扬，空惆怅、花前俊侣。剩几树衰杨乱啼鸦，忍卷里重寻，相思千缕。
　　金缕曲/贺新郎
　　咏絮闺中秀。记三珠、高堂亲付，上头时候。双股珑璁寒灯里，常伴深宵刺绣。早共诩、秦徐嘉耦。闽峤滇池千万里，忽吠蓝风猛鲸鲵吼。重有恨，忍回首。
　　飞蓬镜里容消瘦。怪无端、燕归何处，伤心如疚。仿佛梦魂寻亲去，坠向洲前曾否。叹笔砚疏来已久。一字吟成和一泪，想行行点点沾衣透。宝此卷，等琼玖。
　　钱畹兰
　　意难忘
　　玉貌无双。爱梅花疏影，淡倩成妆。吟笺窗映绿，画箧笔生香。酹夜月，泛湖光，正乐事方长。怅霎时，凄风吹雨，泼散鸳鸯。
　　音容飘渺仙乡。但零纨剩粉，憔悴潘郎。莲波疑小步，铃语讶明珰。徒仿佛，益悲凉。触处断人肠，怎似他、无情草木，荣落相忘。
　　金婉
　　玉蝴蝶·题太常寺仙蝶图卷
　　薇省里，记翩翔，袖边花梦香。粉翅逐风飏，江南景正芳。
　　喜清景，深深见，仙影舞双双。兰阁并迎祥，滕王副本藏。
　　徐芝
　　满江红
　　七宝同心，早相伴，其人如玉。忆当日，谢公付与，凤头新琢。几度春风明镜晓，一朝噩梦天涯觉。卅九年，簪导尽飘零，奁中独。
　　猛摧折，胶难续。伤往事，悲风木。想波恬古井，旧愁顿触。翡翠笔床离案久，梅花院落吟情缩。忽无端，鸿雪又留痕，人间读。
　　张良 婵
　　惜分飞·送香滨妹于归洞庭
　　刚见春来才几许，仙子遽归洞府。紫燕穿花舞依依，也欲留人住。
　　恨煞红船无意绪，偏载人儿归去。一望鸱湖渡洞庭，波撼相思路。
　　李瑸
　　江南春
　　风习习，水漪漪，燕来春意足，蝶舞落花迟。碧天斜日横云断，自在娇莺深树啼。
　　陆篯
　　高阳台
　　新月帘栊，清霜楼阁，瑶笺低映琼钗。几度回身，沉吟未按红牙。闺中清课浑如许，讶罗浮、近隔窗纱。只乌丝，界住珍珠，不共横斜。
　　一枝漫置传花驿，正马蹄香处，尔许韶华。小试和羹，江乡疏笋清嘉。青鸾也自无消息，算双栖、除是寒鸦。待朝来，柳絮因风，重赋尖叉。
　　沈蕊
　　玉女迎春慢·雪美人
　　衣织冰绡，妆初竟、悄立玉楼琼户。脈脈新愁旧恨，泪滴斜阳红处。芳容难驻，怕弱质、不胜风露。前因曾悟，消得冶情，羞比飞絮。
　　亭亭独对梅花，无言敛黛，似传心素。好把聪明忏尽，莫化唐宫鹦鹉。月痕微度。更冷罥、一身香雾。雅韵天然，恐有隔窗人妒。
　　绿意·芭蕉簟
　　朱阑六曲，剪碧痕漾水，清润如玉。八尺含风，莞蒻都抛，银床书展幽绿。蛛尘几度殷勤拂，看滑笏、琉璃光熟。算织成、一片回纹，略胜素心愁束。
　　犹记纱橱梦醒，雨声听、滴沥吹断还续。午倦停针，静倚闲眠，雅韵最宜窗北。怜他人影如秋瘦，怕寒逗、雪肤珠粟。爱月明、庭院铺来，掩映数竿修竹。
　　霜叶飞·题霜林觅句图
　　万山秋老。西风紧，冷枫红入幽窅。白云出岫本无心，有寻秋人到。怅千里、江南路杳。断霞残锦知多少。正树影翻鸦，更雁带寒声，夕阳斜挂林杪。
　　相对飞瀑流泉，素怀似洗，一襟诗思清妙。身如野鹤独飘然，任高歌长啸。见几处、淡烟衰草，乱蛩啼遍停车道。待策杖归来，十幅吟笺，休教闲了。
　　南浦·水仙
　　雅称六株衣，见青葱，几簇翠云低绕。微步欲凌波，湘江静、烟水茫茫人悄。冰肌玉骨，含情怕向东风笑。一点芳心杯样浅，着得春愁多少。
　　小窗净几清幽，伴金猊、睡鸭何须龙脑。弱质不禁风，环珮冷、争奈暮寒料峭。新妆淡扫。蛾黄蝶粉天然好。倩影亭亭明月下，可是广寒飞到。
　　一枝春·淡巴菰
　　海岛移来，倩并刀、镂就千丝金碎。筠筒石火，侭是间中生计。吹兰吐麝，更销尽、薄寒残醉。多只恐，万缕成灰，剩有断纹心字。
　　氤氲绣屏香细。罥窗纱袅袅，未输沉水。瑶阶伫立，散作半帘花气。熏炉夜暖，倚珊枕、几回曾记。偏喜得、频递春纤，小鬟解事。
　　八声甘州·题杨柳岸晓风残月图
　　正天涯酒醒客星孤，扣舷发清讴。渐微茫晓色，霜风乍紫，薄雾初收。江柳丝丝蘸碧，仿佛白门秋。回首关河远，今夜扁舟。
　　怅望一丸瘦月，问何时双照，人在鄜州。倩万重烟水，流梦度韩沟。叹年来俊游未了，算闲情、都付与沙沤。空赢得，偷声减字，谱尽离愁。
　　虞美人·题瘦吟楼研
　　玉台人去瑶天远，宝匣蛛尘罥。画楼空锁旧时春，惟有一钩，残月吊诗魂。
　　蟾蜍露滴香犹腻，密字真珠细。三生石上识芳容，想见绣帘，开处不胜风。
　　月底修箫谱/祝英台近·自题月底修箫图
　　玉绳低，星影堕，淡月正窥户。凤管初调，重理旧时谱。何须檀板金樽，酒边花外，侭占断、碧梧深处。
　　滴珠露，浑忘似水新凉，莲漏听频数。减字偷声，相共砌蛩语。几番拍遍阑干，秋情无限，写不尽、怨商愁羽。
　　毕景桓
　　高阳台·题百蝶图
　　翅软如绵，腰纤似玉，看他妩媚难禁。两两三三，飞来偷入花阴。香闺午倦抛书卷，把滕王、图画重寻。倚晴窗、搦管裁笺，点粉塗金。
　　笑余亦有丹青癖，记曾描百蝶，未遇知音。欲觅芳踪，那堪梦杳青琳。葛衣又逐东风化，捲湘帘、闲煞金针。喜今朝，粉本携来，许我抚临。
　　邵莹
　　如梦令·题秋海棠遗画
　　绿萼花飞如霰，姊妹花开不见。祗剩断肠花，那不教人肠断。肠断，肠断，洒作红冰几片。
　　居庆
　　摸鱼儿·题倪耘劬野水闲鸥馆词
　　任栖迟、草堂幽绝，一泓秋水如镜。浮沉自有忘机乐，到此俗尘俱静。清梦稳，喜朝来昂头，举笏青山近。安排吏隐。试笑问山灵，水泉清浊，可有白鸥省。
　　名区好，难得词人管领。天然觞咏佳境。方城才调蓝田趣，消受波光云影。吟眺永，聊偃息神仙，称尉风流甚。焚香试茗。算高咏溪山，闲谈风月，此外总休问。
　　居文
　　眼儿媚·题倪耘劬珠江夜泛图
　　金樽檀板泛青翰，璧月漾银澜。胜游传遍，诗留烟墨，图绘霜纨。
　　而今风景沧桑异，剩向画中看。海珠何处，平铺湘水，铲却君山。
　　陆瑛
　　点绛唇·春晚
　　雨雨风风，杜鹃声里催春去，半庭花絮，都作离人绪。
　　记得相逢，春在深深树。重凝伫。柔情几许，没个安排处。
　　望江南·忆婉芬嫂
　　寒成阵，风露逼帘旌。今夜阑干人独倚，去年小阁记同登。往事不胜情。
　　周绮
　　巫山一段云·题晓妆图
　　秋水双眉黛，春风两鬓鸦。满窗风露绿云斜，漫把粉儿加。
　　顾影应先惜，新妆已足夸。痴情犹自问邻娃，人面可如花。
　　张琼娘
　　蝶恋花
　　柳絮抛完春暗去，莺语丁宁，半是销魂句。病后韶光竟如许，落红飞傍阑干聚。
　　芳草迷烟闻杜宇，蝶乱蜂忙，偷向苍苔觑。瓶插空枝坐无语，连宵又下凄凄雨。
　　方珍
　　沁园春·读镜清楼遗稿
　　滴粉搓酥，镂雪团香，新诗一编。想吟工谢絮，曾邀叔赏；赋成鲍茗，惯得夫怜。山映奁青，云迷桁白，绝代销魂句早传。鸳鸯侣，喜一般才调，一样华年。
　　匆匆催返瑶天。怅月照青琴冷素弦。幸银钩细字，犹霏麝馥;金荃丽字，尚叠鸾笺。元相悲怀，潘郎愁结，触拨香痕意惘然。空惆怅，望碧城飘渺，难挽飞仙。
　　念奴娇
　　醴陵芳胄，羡传家彩管，仍留君处。多少红闺夸著作，毕竟输君千古。第一仙姿，无双慧业，惯赋销魂句。一编珠玉，香痕浓染如许。
　　无奈几度春愁，几番秋怨，暗送韶华去。一笑尘寰嫌太浊，飘渺瑶台微步。月淡鸳窗，泪沾凤纸，永隔仙凡路。青琴弦绝，思君无限凄楚。
　　吕采芙
　　齐天乐·题张孟缇夫人淡菊轩诗稿
　　九秋芳信知何许，新声一卷争睹。雅韵珠流，清辞玉润，六代宗风堪溯。深情似诉。正三径凝霜，一枝含露。淡极无言，定应消受锦囊贮。
　　家风君自领取，想词坛兢羡，吟就飞絮。听雨联床，消寒剪烛，酬唱兰闺伴侣。天涯日暮。奈塞北风霜，江南烟树。愿写乌兰，好将红豆数。
　　秦瑗
　　满江红
　　滇水蛮云，隔不断，离愁重叠。凝眸处，人遥绝塞，天涯草碧。悔昔无端轻撒手，伤今有泪空沾臆。羡团圆，万里伴君行，天边月。
　　别来恨，凭谁说。重来约，真难必。祗残编剩墨，断肠陈迹。长夜寒衾颠倒梦，残春花事凄凉色。看归梁，双燕已营巢，君犹客。
　　叶舫
　　浣溪沙·秋闺
　　索索西风射碧纱，疏疏短雨趁风斜。染来秋色满庭阶。
　　惊懒蜻蜓谁主使，催勤络纬孰教他。征人那得不思家。
　　张绚霄
　　浪淘沙
　　天上月初圆，人去游仙。珠玑付与枣李镌，绣口锦心前世种，侭足流传。
　　翰墨有良缘，酬唱频年。挑灯惆怅不成眠，云帔霞裳何处也，碧海青天。
　　连理枝·和朱屿谢惠并蒂菊花韵
　　绕径秋容静，却喜花开并。倚槛频看，抛书欲问，自饶佳景。迟赏音邀月品寒香，对双双瘦影。
　　位置清虚境，不怕霜来屏。陶令篱荒，罗含宅冷，梦遥乡井。剩一丛嘉种好征诗，赠司马总领。
　　葛覃
　　南乡子
　　兰桨入方塘，绿柳荫中坐早凉。十里芙蕖红潋滟，芳香。荷叶罗裳一色妆。
　　小婢折花忙，惊起鸳鸯拍镜光。雾鬓云鬟娇不语，端详。对此偏教恼寸肠。
　　李文荪
　　临江仙·雨窗有怀朗秋夫人
　　寻遍梦儿嫌漏短，打窗风雨惊眠。罗衾做就嫩凉天，挑灯频起坐，瘦影自生怜。
　　心事争同蕉叶战，个中滋味谁传。相思欲写衍波笺，殷勤劳去雁，寄向海云边。
　　贾永
　　浣溪沙·寄外
　　感绿惊红岁月流，黄花黄叶又深秋。西风残照怯登楼。
　　君已天涯追杜牧，我犹清梦觅高柔。新愁旧恨两悠悠。
　　屈凤辉
　　水晶帘/江城子
　　春雨濛濛草色齐，绣帘垂，暮云低。愁听林中，时有一莺啼。无奈落花留不住，乱红飞过小桥西。
　　陈书
　　瑶华·水仙
　　峭寒孕寂。每到花时，被春风先识。凌波去也，早减了、冷月三分颜色，罗帏对影，侭愁织、帘痕凄碧。试问他、琼蕊开残，谁解隔年相忆。
　　香芽寸许才抽，渐出水亭亭，看已盈尺。今宵梦里，应许我、细诉明明迹。冰魂未醒，怎萼绿、偷传消息。便肯教、仙子重来，禁得几番沦谪。
　　陈芳藻
　　清平乐·镜
　　寒光皎洁，认取秦时月。为问圆冰清到骨，可贮芙蓉颜色。
　　愁来怕上眉梢，恐伊知我魂消。顾影卿怜谁瘦，朝朝相对无聊。
　　南浦·春柳用玉田春水词韵
　　袅娜舞长条，绕隋堤，翠幕金衣啼晓。细缕蘸晴波，低摇漾、水面落红频扫。柔情弱态，盈盈十五怜娇小。十里晓风残月岸，谱入才人词草。
　　楼头触起相思，觅封侯忍把，年华负了。怕见擘绵时，飘零恨、点点纱窗飞到。韶光易渺，杜鹃唤得春归悄。回首灞陵桥畔路，绾住离愁多少。
　　支机
　　鹧鸪天
　　垂柳垂杨满画楼，谁家夫婿拜红侯。水流别恨花飞泪，金铸相思玉琢愁。
　　春渺渺，梦悠悠，自怜临镜怕梳头。天涯芳草知何处，一点灵犀不自由。
　　浪淘沙
　　鹃语最分明，唤梦谁醒，有流莺处有春情。花底间关啼不住，可是双声。
　　丝雨入帘轻，灯外愁生，小鬟低怨说三更。红晕镜潮羞病颊，幽思盈盈。
　　郑莲孙
　　卖花声/浪淘沙·雨夜独坐
　　恼煞落梅天，细雨连绵。通宵不住洒连纤，罗帐低垂屏半掩，独坐灯前。
　　香饼鸭炉添，倦倚疏帘。芭蕉敲碎绿窗烟，迟漏疏钟闻断续，恐不成眠。
　　减字木兰花·题桐院听琴图
　　苍苔雨歇，石上琴声清欲绝。伫立空庭，秋露微微暗染襟。
　　碧梧写影，明月穿帘人语静。湘水湘云，一曲和风静夜听。
　　黄凤
　　如梦令·忆外
　　昼永心愁如病，望断天涯归信。薄幸惯飘零，空把金钱卜尽。愁听，愁听，人道重阳时近。
　　施掌珠
　　云仙引
　　纱幔风凄，妆楼月惨，重来问字销魂。缘底事，遽归真。千呼万呼无语，画里风姿俨若存。弱女啼红，娇儿衣白，触目酸辛。
　　难堪奉倩伤神，叹失却、芦帘对咏人。收拾芸编，表扬藻采，细勒贞珉。自愧疏才，春风曾坐，何物能将寸意申。数卷金经，浣薇自写，联答师恩。
　　尤澹仙
　　点绛唇·春晚和陆素窗姊韵
　　昼静帘垂，落花满地莺无语。乱愁如许，不共春归去。
　　伫望天涯，一带云连树。人何处?相思难诉，分付风前絮。
　　青玉案·寄呈心斋先生
　　新凉夜散梧桐树，高阁卷帘凝伫。人隔蒹葭谁共语，风前短笛，柳梢残月，尽是牵愁处。
　　浮云富贵何堪数，转瞬韶华不如故。去去仙源寻旧路。青衫云鬓，红裙泪眼，总被多情误。
　　小怀
　　风入松·题谢文节公遗琴奉简素江先生按谱
　　太和终古在人间，古调至今弹。烬馀不朽传清散，遗琴比埋剑重看。文谢音容珠璧，一弹再鼓燕山。
　　黄钟律中彻天关，名教自安闲。雉媒鼎镬逃威地，寻芳躅来者怡然。如此从容风度，千秋足和薰弦。
　　
收藏.转载.喜欢[1]






第十五卷


  小檀栾室闺秀词钞（卷十五）    (一斛浊酒录入)
沈芳
浣溪沙·题白华夫人墨兰遗册
纫佩无由到澧湘，画眉窗下细评量。纤纤腕底自芬芳。
　　仙种料非怀梦草，墨花岂是返魂香。教人辗转思茫茫。

长亭怨慢·秋柳
断魂处，冷烟疏雨。远岸斜桥，乱垂残缕。漫说风流，可怜不是旧张绪。春前曾记，向镜里、描眉妩。换了好繁华，更瘦减、腰支难舞。
秋暮。 剩残蝉留恋，叶底抱吟凄楚。莺梭燕翦，恨抛却、青青都去。最怕听、唱彻阳关，又勾起、离愁如许。过几点芦花，休认长条飞絮。

东风第一枝
1·送春
玉笛临风，金杯醉雨，愔愔绿暗芳树。梦中犹觅，春痕病起，又添别绪。莺留蝶恋，只杜宇、催他归去。望小桥，一片伤心，细草远连南浦。
频搦管、自抄近句，恐洒泪、向时游处。采兰且待明年，折柳定难少住。月楼花馆，算尽是、短长亭路。怅美景，来往匆匆，可惜等闲虚度。
2·柳絮
拂水成蘋，随花吹泪，韶光欲系难住。漫疑晴雪，飘香艳说，谢庭咏句。寻芳渐懒，怪小巷、绿荫如许。向树底，乱扑轻烟，肠断踏歌人去。
空倚遍、绣帘绮户，难忘是、宝烟翠羽。落红犹积溪桥，那得一般解语。离怀正苦，莫误认、鬓丝添素。更杜宇，催送春回，几点弄愁疏雨。

绿意·春草
浓连水色，弄嫩晴苒苒，青遍南陌。别去王孙，愁满天涯，细雨又逢寒食。销魂最是汀洲路，有翠袖、蘼芜同拾。记送行、此地曾经古道，尚嘶金勒。
珍重登楼望远，乱红点缀处，还衬游屐。斗罢纤纤，小巷人归，但见烟痕狼藉。馀香不断，斜阳瘦影，几度蝶寻蜂觅。想昼间、梦绕池塘，好试谢家吟笔。

齐天乐·送秋露词人北上
临歧方悔相逢晚，新愁满怀难诉。倦抚瑶琴，闲拈象管，怕唱一声南浦。江空岁暮。看落叶荒村，乱山无数。正恨无聊，片帆偏又载人去。
迢迢故乡渐远，对泥林草屋，应念朱户。梦绕孤灯，寒欺客帽，休更听风听雨。离情最苦。问甚日归来，咏花同步。欲寄鸾笺，雁声沉晓雾。

一枝春·春雨
竹弄轻寒，又廉纤、酿出离愁多少。香车待觅，小径湿烟难扫。萧条院宇，渐绿长、满阶芳草。自望千里行云，雁足不传书到。
黄昏最怜人悄。正疏帘半卷，一灯相照。十年旧事，顿使暗萦怀抱。寒衾倦听，和莺语、隔窗催晓。肠断是、零落梨花，好春易老。

念奴娇·落花
香销玉减，又东风、断送轻红缭乱。谁倚湘帘弹粉泪，一霎闲阶吹满。天上琼宫，人间金屋，艳色难常恋。飘零如许，杜鹃深夜啼断。
惆怅薄命生成，韶华逝水，梦里人难唤。曾怕寒欺围锦帐，又替花愁春短。忍拾残脂，慵寻碎佩，独立深深院。多情明月，照来离恨何限。

暗香·落梅
梦回寒怯。正雨馀小院，斜飞香雪。一曲玉龙，吹晓霜，唤愁绝。寂寞闲溪照影，空辜负、五更残月。料倩女，袅袅离魂，昨夜返瑶阙。
情切，向谁说。记翠袖凭栏，那回同折。冶游易歇，江北江南忍轻别。肠断几声怨鹤，偏绝似、啼鹃凄咽。怅后约、桥畔路，但看绿叶。

忆旧游
记梅边款语，槛外论诗，静院无人。短梦凭风过，怅花飞碟瘦，易误芳辰。冷香尚留残菊，帘卷更销魂。又作弄秋声，梧桐细雨，生怕黄昏。
思君旧吟句，道一样愁怀，共掩闲门。眼底凄凉况，料春晖同恨，珠泪沾巾。小桥暗通流水，空自约湔裙。但倚遍危栏，悠悠望断日暮云。

长亭怨慢·次步华夫人韵
正惆怅、绿迷烟树。梦隔红楼，暗愁如许。燕子衔花，此时春满画桥路。旧游难续，还只恐、流莺去。独自立苍苔，记那日、弓鞋同步。
延伫。怨东风易老，两地锦笺慵赋。恹恹意绪。但镜里、恨添眉宇。闭闲门、暗数韶光，枉过了、几番晴雨。又满院浓荫，生怕蝶来都误。

醉花阴
镜里鸾分钗折半，牵惹离肠断。记取乍簪时，绿鬓朱颜，已被秋霜换。
驰驱万里关河远，泪洒琼花馆。回首黯销魂，秀句吟来，字字香生管。

江淑则
柳初新·春柳
灞岸骊歌初送别，眉晕翠痕轻碧。丰神袅娜，剧怜飘逸，瞥眼疏疏密密。疑是垂云环列。欲攀枝，离愁难说。
三起三眠时节。万千丝、香郊芳陌。鹧鸪唤雨，鸧鹒啼日，画出清明寒食。镇销魂、数声长笛。

更漏子·四月十四日五渠观水嬉是夜微有月色灯彩甚佳戏填此阕
月朦胧，灯摇曳，掩映画船佳丽。莹酒色，腻花香，轻风送夜凉。
呼回棹，人声扰，笛韵临风袅袅。筵乍散，曲初终，闲情笑语中。

踏莎行·春夜
新月娟娟，花阴沉静。夜深独自穿芳径。金铃犬吠悄无人，池塘凉浸春星影。
引起诗魂，吟怀谁省。隔林宿鸟枝头惊。不教幽梦落银床，莲钩露湿苍苔冷。

浪淘沙
1·踏雪
一笑步瑶阶，清景殊佳。不曾顾惜凤头鞋，低首凝眸浑不觉，深处偏埋。
纤手整金钗，诗兴难排。探梅不必到天涯，自有疏枝庭畔倚，折向萧斋。
2·春去
病起诵吟肩，新绿连天。一双燕子语春烟，笑问东君归去否，补饯芳筵。
荷叶叠青钱，风景堪怜。离情忽被落花牵，满地残红留几点，魂断阑边。

临江仙·月下看梅
一轮月似新磨镜，梅花弄影纵横。夜阑深院暗香生。寻诗临妙境，愿结岁寒盟。
莫是姮娥怜玉貌，流连欲画难成。忽听街鼓转残更。幽光无限好，玩久觉风轻。

贺新郎·和韵答闺友
落落深闺里。剩楼头、一轮皎月，是侬知己。自顾此身如倦鸟，栖息枝头垂翅。只披读、离骚销志。不信词人都福薄，看千秋、得意曾能几。伤心处，已无泪。
生来无分穷经笥，日销磨、针箱线帖，可知遭际。满院凉烟秋雨后，多少闲愁慵记。嗟荣利、浑如敝屣。天地虽宽罗网密，料人间、独醒谈何易。把万事，付酣醉。

龚自璋
金缕曲/贺新郎·和吴蘋香夫人
海样韶光好，捲珠帘、艳阳天气，莺啼春晓。柳压红阑花映户，阆苑飞尘难到。羡清福、如君绝少。絮弱风狂都莫管，坐文窗、珍重如仙貌。休只是，替花恼。
人生大抵怜同调。费几番、沉吟握管，挑灯起草。百幅涛笺挥翠翰，要与锦机斗巧。觉漱玉、当年才小。香梦欲成还唤起，听声声、花外啼娇鸟。云鬓乱，玉钗掉。

吴柏
水仙子·泛湖
湖开晓镜碧如油，山列烟屏翠欲流。小桥十二绕芳洲，柳中舣花外楼。
锦堤金勒试骅骝。风淡宕，莺花丽，水空明，荇藻浮。听不尽箫管歌喉。

沈珂
浪淘沙
帘捲百花香，柳线飘飏。莺梭燕剪往来忙，二十四番风信里，几许韶光。
一咏一倾觞，酒涤诗肠。揉花斗草赛芬芳，流水落花飞絮舞，都是文章。

蝶恋花
花事阑珊春已暮，客里韶光，半在愁中度。深院黄昏人不语，无聊独把心香炷。
啼鸟催归声故故，怅望云山，目断江南路。幽怨满怀凭若诉，罗襟泪落无重数。

虞美人·题有约不来过夜半图
凭栏怯怯纤腰娜，雾鬓云鬟亸。修眉淡扫远山痕，任是无言，我见也销魂。
琐窗一剪灯花落，似有楸枰约。闲拈玉子意阑珊，只恐夜深，不耐五更寒。

天仙子·咏兰
绿窗春倦娇无力，云鬟低亸抛书立。素心人对素心花，频玩阅，料应说，侬心也是花心洁。

烛影摇红·题晏芳二姊遗照
慢展仙真，拈毫泪已如珠贯。不堪回首忆当年，朝夕常相伴。曾炷心香一瓣。凭蟾魄、诉从心愿。壎篪同和，盟约来生，竟成诗谶。
不道缘悭，今生如此他生远。伤心最是北堂萱，几见双眉展。入世昙花真幻。更何心、再飞柔翰。窗前往日，画里而今，九回肠断。

卜算子·秋暮
秋色已堪伤，何况秋将去。窗外秋虫断续吟，似欲留秋住。
惊梦恼秋声，欹枕听秋雨。一寸愁心冷若秋，一唱悲秋句。

如梦令·仲夏渐暑有以纨扇乞画梅即题扇后
玉笛江城频奏，又是熟梅时候。扇底墨花开，似有暗香盈袖。知否，知否，挥去春风如旧。

雨中花
风雨连宵窗外骤，也不管绿肥红瘦。飞絮帘栊，落花庭院，都是销魂候。
细吮梅花心暗构，倩冰纨将春留逗。写出孤标，摹成没骨，春色还依旧。

金缕曲/贺新郎·次韵和湘江吟社探梅词
遥指罗浮坞。却依稀、烟笼雨润，杏林桃渡。闻道江南风讯早，花著窗前几树。是红豆星星初吐。破冻含娇将蜡送，岁寒心、不改冰霜度。酬白雪，阳春赋。
板桥驴背寻诗去。忆当年、孤山旧梦，从头记取。茅舍竹篱甘寂寞，不耐人间徵羽。寄相思、魂销驿路。试问几生修得到，结兰因、絮果癯仙侣。卿怜我，侬怜汝。

万钿
满江红·题黄韵甫帝女花院本传明季坤兴宫主
残照西风，浑不见，汉家陵阙。更堪伤，琼蕤珠蕊，一般摧折。家国空悲田换海，亲庭不奈金寒玦。痛余生，何处认离宫，娥台（土厥）
春茧恨，丝难绝。银烛泪，啼干血。叹吴门鹤去，秦楼箫咽。眼底新欢人倚玉，心头旧怨禽衔石。比乐昌，破镜强重圆，圆还缺。

朱云裳
疏影·寄月坡
轻寒小暖，又杏花雨过，草长遥岸。杨柳梢头，多少春光，渐被东风偷换。销魂自送孤帆去，便瘦减、冰肌谁管。但绣窗、课女红馀，有句暗题纨扇。
回忆连环忽解，帕罗凝泪点，天渺人远。且喜双鱼，寄得鸾笺，几度剪灯重玩。平安算把离愁慰，奈此际、情怀难遣。更夜深、怕入屏帷，对镜自除钗燕。

张芥
暗香·乙丑春家大人缄示梅花词用石帚韵敬祁
绣窗晓色。正梦回瘐岭，一声羌笛。小展绿纱，对此盈盈忍轻摘。万点琼瑶缀树，彩鸾下、偷描仙笔。月乍过，筛影横斜，香气拂吟席。
梅国，久寂寂。怅万里路遥，梦痕空积。题笺欲泣，清冷官斋镇相忆。疑是花神索笑，几朵晕、屏山轻碧。恨驿使、无便也，几时寄得。

张屯
暗香·和张笔芳梅花词
溶溶夜色。向苔阶小立，临风横笛。香袭素裾，珠橤盈盈忍攀摘。最爱孤林淡月，写清韵、疏帘吟笔。卷绣幕，玉蝶飞来，春影堕文席。
南国，境沉积。正瘐岭梦回，冻雪犹积。翠弦欲泣，历尽冰霜不堪忆。还剩一枝瘦骨，疏竹外、石寒溪碧。闲看取、潇洒致，冷情自得。

吴麟珠
长相思·题美人斜倚薰笼图
镜慵窥，枕慵欹。正是香温锦幄时，含颦如有思。
夜何其，漏频移。冷暖年来只自知，不眠犹待谁。

陈素安
调笑令·咏蝶示舍妹慕洁
蝴蝶，蝴蝶，记取花香时节。双双舞白翻黄影，弄帘帷日长。长日，长日，飞上个人裙褶。

忆王孙·春夕
花梢斜挂月纤纤，绣线才抛玉指尖。燕子嗔人不下帘。闷恹恹。翠黛愁多不用添。

琐窗寒·闺情
砌竹摇波，瓶花弄影，月痕微度。新寒太甚，怕启绿窗朱户。听檐梢、风耶雨耶，搅来落叶纷无数。和碧梧墙外，琼箫一曲，断云归去。
无绪。伤孤处。见绛蜡烧残，泪珠似许。脂痕拭尽，莫到心灰无主。背银缸愁整凤衾，者宵怎觅前梦处。唤侍儿、且放罗帏，数更筹五。

汪静娟
菩萨蛮
鸾笙吹醒鸳鸯梦，零缣断墨须珍重。春去冷苔衣，落花红乱飞。
清才高咏雪，小劫罗浮蝶。吟阁剩斜晖，遗芳魂不归。

刘絮窗
行香子
柳色才匀，草色方新。怪东风、酿就离情。弦鸣玉轸，酒泛金樽。奈不销愁，不销恨，只销魂。
极目行云，是处伤神。看斜阳、又近黄昏。桃花片片，杜宇声声。正欲归春，欲归鸟，未归人。

汤芷
琐窗寒·题汤德媛寒闺病趣图
不恨偏愁，非慵似懒，恹恹终日。年华逝水，又是暮冬时节。倚妆台、双颦翠蛾，云鬟强整娇无力。正峭寒一阵，侍儿低语，夜来微雪。
帘密。休轻揭。怕见了梅花，怜伊瘦骨。葱尖拢袖，闲究还丹真诀。更多情、呵冰草书，几回鹿脯从人乞。待和风、吹暖兰房，共玩春宵月。

夏倩雯
金缕曲/贺新郎·次吊银屏井韵
声寂琼箫后。悟姻缘、沤珠槿艳，文鸾双耦。姓氏凌波仙子妙，花貌絮才兼有。叹却扇、新词才就。缘浅三年春梦短，是兰香、谪下红尘走。看遗挂，黯回首。
玉台妙咏温家妇，斗尖叉、一般清绝，绮思各剖。怨别东风才几日，输了天长地久。检奁箧粉花红绣。尺八箫儿休按曲，怕吟魂、前调都翻旧。营斋奠，一杯酒。

陈银
捣练子·即事
添沉水，理瑶笙，宝帘摇曳细风生。偷将离恨花前诉，只恐鹦哥浪学声。

秦桢
卖花声/浪淘沙
窗外雨潇潇，炉篆香销。闲拈湘管写芭蕉，蕉上雨声心上恨，一样难描。
无计破无聊，试剪红绡。自怜去住等春潮，连日阴晴归未稳，又说明朝。

吴青莲
南乡子·秋夜纳凉
独坐擘蛮笺，小院蛩吟雨过天。秋月纤纤秋汉净，迟眠，睡鸭香消袅细烟。
悄倚画栏边，素袂临风雅欲仙。人影娟娟花影瘦，堪怜，赢得新凉又一年。

卢蕴真
如梦令
晓梦未离鸳被，忽被啼莺惊起。浓翠扑帘旌，飞遍一庭红紫。弹指，弹指，九十日春去矣。

锯解令·春暮有感
朝来几点催花雨，早柳絮、风前乱舞。瑶筝试理十三弦，漫弹出、闲愁无数。
呢喃燕语。多少离怀待诉。玳梁未改旧巢存，却为底、飞来又去。

醉春风
屈指清明近，东风吹更紧。锦帷绣幕昼常垂，闷闷闷。丝柳长堤，梨花深院，试探芳讯。
蝶梦花间稳，不管人愁损。横斜几折小阑干，认认认。绿绕红围，都应未改，旧时情景。

周敏贞
浣溪沙·黄叶
未展枫林旧锦帷，轻霜为染作仙衣。也分新色似鹅儿。
浓衬山眉金粉画，艳题宫体色丝辞。影和昏月上窗时。

黄兰雪
醉花阴·悼表妹周姞
香魂还忆人间否，烟缕消金兽。寂寞旧妆楼，环佩声遥，月照纱窗透。
可怜人返瑶京后，忍见年时绣。篱角剩黄花，颤向西风，犹似生前瘦。

高阳台·秋晓
高树含烟，凉花滴露，碧天澄澈如波。促织声停，知人懒掷金梭。风前几度凝眸立，算愁心、无奈秋何。漫楼头，赢得遥峰，学敛双蛾。
香消宝鸭云屏檐，早寒生楚簟，扇却轻罗。欲觅馀芬，池边但有残荷。争春旧馆听莺处，料而今、绿满庭莎。忍凭栏，数尽飞鸦，盻断明河。

翠楼吟·丙寅仲秋登舣舟亭赏桂外子索赋
洗砚池边，舣舟亭畔，秋光乍晴堪掬。幽寻无限好，正开遍一林金粟。栏杆曲录。见隔坞回廊，临流修竹。香何酷，午风轻散，俊游云属。
满目，看尽繁华，宛画图新展，十洲横幅。斜阳金碧里，爱行遍陂塘林麓。丰碑高矗，缅一代英才，千秋芳躅。吟情触、远天忽送，数峰浓绿。

韩瑛
忆江南
1·聪明误，冰雪擅才华。秋雨芙蓉人似玉，春风杨柳笔生花。云锦织流霞． 
2·聪明误，才藻损年华。剩有新编工柳絮，堪嗟薄命比桃花。鸾驭返烟霞。

丁采芝
百字令/念奴娇·病怀
露华侵晓，酿春寒种种，动人愁绝。底事三更眠不稳，窗外雨声凄切。细数铜壶，频添绣被，兽碳红炉灭。心情无那，不知还向谁说。
况是十载离家，半生作客，入世遭磨折。辛苦好偿儿女债，赢得病怀如结。梦绕青门，枕凝红泪，瘦影横残月。晨鸡三唱，醒来又听檐铁。

浪淘沙·重读生香馆诗词题后
开卷便生怜，好句如仙。玉钗敲断梦难圆，如此韶华如此过，那得延年？ 
底事不成欢？月夕花天。怀人题遍衍波笺，个里伤心人不晓，说也凄然。 

朱美英
沁园春·茉莉
玉琢玲珑，小朶娟娟，开当晚凉。看露华洗出，栽须瓷盎；晚风吹放，灌合琼浆。鸾镜妆残，蝉纱浴竟，小摘斜簪趁月光。句留处，是五更转侧，两鬓凝芳。
罗纨柄贮昏黄。正斗帐红罗绮梦长。记□篮挂处，偏叠雪桃；笙展罢冷，吹欲凝霜。十幅鸾笺，一枝斑管，不写人间第二香。关心甚，比陔兰采得，先奉萱堂。

徐绍芬
捣练子·秋夜
垂罗幌，拥香衾，银缸明灭夜沉沉。无端铁马声频送，幽梦惊残月半林。

黄玮
南乡子·观水嬉
罗绮满回塘，绰约凌波斗丽妆。十二雕栏帘尽捲，悠扬，何处莲歌唱夕阳。
击楫荡中央，腻粉零脂溅素裳。惊起鸳鸯三十六，翱翔，仿佛漫空锦幔张。

张芬
虞美人·寄怀素窗陈姝回文七律
秋声几阵连飞雁，梦断随肠断。欲将愁怨赋歌诗，叠叠竹梧移影，月迟迟。
楼高倚望长离别，叶落寒阴结。冷风留得未残灯，静夜幽庭小掩，半窗明。
（倒过来成一首七律）
明窗半掩小庭幽， 夜静灯残未得留。 
风冷结阴寒叶落， 别离长依望高楼。 
迟迟月影斜依竹， 叠叠诗余赋旅愁。 
将欲断肠随断梦， 雁飞连连几声秋。

玉蝴蝶·秋蝶同沈蕙孙妹作
一树丹枫掩映，盈条橘蠹，碧茧双连。拾去暗藏，金合羽化翩跹。粉糁糁、徐开金翅，风拂拂、渐褪香绵。晚霜天。齐纨已弃，无计留仙。
飘然。风流谁拟，吴娃十五，学舞楼前。疏柳闲花，春光应结再生缘。恋痴情、青陵冢上，添诗思、黄菊篱边。最堪怜。悲秋人瘦，梦破寒烟。

燕翼
清平乐
凌波仙女，重返瑶天去。妙墨人间留寸楮，增了秦嘉愁绪。
记曾翠阁联吟，玉窗倦绣金针。针线尚留残帖，至今酸刺芳心。

钟维则
湘春夜月
近新霜。月风帘捲销魂。况是旅馆无聊，心事不堪论。知否天涯小住，笑浮踪无定，同是萍根。便商量慰籍，怎生遣得，昔梦前尘。
疏钟古寺，悲笳雉堞，凉月朱门。刻翠裁红，便琢就新词丽句，都是愁痕。悲秋病酒，更那堪、客里深春。这节序、恼人间没个君苗，拌掷笔砚全焚。

方怀英
南柯子/南歌子·怀珏楼应夫人
曲沼荷钱碧，繁枝榴火红。行帆流水梦无踪，翘首白云当户、叠奇峰。
梁燕绸缪语，怀人寥寂中。关河百二路重重，难向溪头双鲤、问诗筒。

姚若蘅
菩萨蛮·自题望云思亲图
行人不共秋鸿返，劳劳盼断看云眼。悄立倚桐荫忆亲停素琴。
蕉心秋共卷，梦绕天涯远。不见华峰青，晚风吹竹林。

如梦令
一夜小庭疏雨，添得绿苔如许。晓起自凭栏，几簇玉簪才吐。无语，无语，闲看虫丝一缕。

包韫珍
浪淘沙
玉露下泠泠，斜汉无声。风吹砌竹近三更，一带红墙临小院，飞过流萤。
寂寞绕廊行，屈戌双扃。往来魂梦不分明，珠泪半干灯半灺，一晌忪惺。

菩萨蛮·庭前绿叶渐浓计饯春无半月矣病起有怀率成短阕
绿阴一地池塘静，翠生一地罗衫影。扶病倚栏杆，箫声起暮寒。
日长云鬓亸，不耐熏香坐。斜日下楼西，梦回闻鸟啼。

钱令芬
忆王孙
风疏雨细鸟声阑，花信频催到牡丹。几回斜倚玉栏杆，怯衣单。不分春阴如许寒。

清平乐
闲扃绣户，静听潇潇雨。料得杏花红渐吐，已过清明时序。
铜壶忽转三更，银缸一点还明。惊破闺中残梦，无端勾起离情。

程□□
临江仙·秋初即事
待扫蘼芜开菊径，雨馀天气愔愔。花窗小立自沉吟。隔栏拈倦蝶，轻粉浣兰襟。
扣砌芳魂娇妒梦，十分寒透春心。西风无力上花簪。飘飖惊坠叶，秋思渺难寻。

芭蕉雨·秋雨
帘捲一天霁色，喜连宵风雨，收今夕。一霎晚云如墨，无端带暝连阴，作成深黑。
点个灯儿闷绝，细把闲愁忆。忆多时忘却、窗前滴。重倾耳、陡惊心，又是惨惨凄凄，萧萧飒飒。

李华
凤凰台上忆吹箫·赠徐玉真校书
翠袖轻翻，单衫软衬，依依小立人前。爱绣鞋纤窄，半露裙边。为问来因底事，羞无语、一笑嫣然。防侬妒，自除粉黛，不整花钿。
芳年，自嗟命薄，纵历遍欢场，飘泊谁怜。只练成仙骨，才了尘缘。看取西风黄叶，凋零易，几个能全。何似那、知时暮鸦，绕树回旋。

将□□
浪淘沙·立夏前送妹
剩得几多春，十二时辰。满庭飞絮糁花茵。添阵潺潺帘外雨，深院黄昏。　　
独坐掩重门，愁倒芳樽，便无离别也销魂。明日那堪南浦去，又送行人。

于晓霞
壶中天慢/念奴娇·秋夜悼蕴辉姊用漱玉词韵
闲庭人静听寒砧，一片绿窗深闭。雨滴芭蕉风撼竹，作出暮秋天气。橘绿橙黄，鲈肥蟹满，遥忆江乡味。故人何在，天涯有泪难寄。
回首联袂西园，踏青斗草，曲栏杆同倚。杜宇声声惊客梦，往事蓦教唤起。玉笛慵吹，瑶琴罢抚，总是思君意。寸心千结，问君曾否知未。

菩萨蛮
雨纤风软春将半，春愁空逐游丝乱。辜负踏青期，游踪因病稀。
画梁双燕懒，花落闲庭晚。金鸭篆烟残，罗衣怯春寒。

水调歌头
山色淡何处，都在渺茫中。白云千缕万缕，忽现又还封。如此风光休误，只合焚香煮茗，相对抚丝桐。古寺隐林杪，依约度疏钟。
倚危栏，舒远目，意无穷。乱鸦阵阵归去，鸟道暗相通。岭畔丹枫落去，陌上绿杨调尽，晚节羡苍松。抚景一长啸，幽思付归鸿。

于懿
踏莎行
病骨难支，鬓云渐薄。钏鬆瘦减兰边玉。夜来双袖不胜寒，无言自倚潇湘竹。
凉影侵帘，啼痕染烛。寂寥庭院愁萧索。残灯久伴可怜宵，金钱暗把归期卜。

醉花阴
梳裹登楼春起早，新绿池塘草。日日误寻芳，细雨丝风，断续何时了。
商量半臂铺绵少，花勒微寒峭。卦里问归期，越是多情，越是多烦恼。

劳纺
蝶恋花·立夏前一日
剪剪东风侵绣户，吹绿苔痕，还又吹轻絮。蝴蝶翩跹飞不去，十分春色将如许。
燕子呢喃花外语，商略芳春，明日归何处？檐底蛛丝千万缕，玲珑欲罥斜阳住。

齐天乐·秋暮
迷离衰草秋容老，凄凄蓼花红悴。归雁横空，疏林坠叶，无限秋声盈耳。重阳过矣。又疏雨连朝，酿成寒意。舞蝶伶俜，寻芳犹绕画栏底。
谁家暮砧敲碎，一声声断续，如诉愁思。瘦菊垂英，轻云弄影，小院添来清致。霜螯正美。更把酒东篱，浅斟微醉。袖染寒香，晚风侵绣袂。

点绛唇·春暮
轻暖轻寒，单衣未试春将去。满庭飞絮，草色青如许。
目送征鸿，愁绪萦千缕。闲凝伫，凭栏无语，芳树斜阳暮。

摸鱼儿·新荷
听莺声，送春归去。闲庭换了幽景。轻风吹动柔波绉。溶漾碧纹难定。阑独凭。看数点青浮，弱牵丝荇。残芳满径。被紫燕衔来。绿萍圆处，片片落红冷。
凉珠莹。晓露盘中微凝，摇摇将碎还整。呜蝉几日催炎暑。出水亭亭妆靓。香气静，更翠盖红衣，绰约明姿映。斜阳乍暝。待皓月当空，水光皎洁，高下舞清影。

高阳台·秋雨怀三姊五妹
小雨催诗，高柯堕叶，凄凉作尽秋声。恨已难消，秋声更不堪听。朝来试捲疏帘看，惜庭花、一半飘零。最萧条，篱菊开迟，未著寒英。
家乡迢递三千里，怅怀人滋味，几次曾经。天末遥峰，青青遮断归程。归书但道安无恙，纵伤心、怕说离情。到重阳，不插茱萸，也自愁生。

蝶恋花·春寒
懒上画楼楼独凭，春已三分，翻较残冬冷。柳困花慵浑未醒，萧条闲却寻芳径。
香烬金炉销篆影，深护帘帏，尚觉东风劲。三两纸鸢吹不定，一丝界破轻烟暝。

百字令/念奴娇·秋日看花感怀拙寸
愔愔轩馆，蹙波纹、数叠湘帘垂地。庭树荫移斜照下，小立碧纱窗底。枝簇轻红，篱扶瘦绿，秋色方清美。对花惆怅，迢遥人隔千里。
无聊独绕珍丛，寒泉自溉，默默愁心碎。几幅蛮笺书遍了，不尽万重离思。画槛闲凭，幽芳共赏，往事依稀记。兵干扰攘，故乡名岁归未。

吴小贞
鹧鸪天·即用题方药堂虹桥春泛图旧词书寄
当年旧事久成空，剩有垂杨乱晚风。才子棹寻烟水外，美人梦破月明中。
悲命薄，泣途穷，青衫红袖略相同。伤心一种天涯客，君是杨花我断蓬。




第十六卷


  小檀栾室闺秀词钞（卷十六）    (一斛浊酒录入)
沈允慎
感皇恩·题沈竹斋明经淑配阮媚川夫人遗集
月冷谢庭空，瑶琴声断。飘渺仙云碧城远。尘缘如梦，虚说齐眉曾愿。春归花落易，韶光短。
昔忆江南，频拈湘管。泪滴思亲翠笺满。词工漱玉，遗向天涯人羡。清才深不愧，名门媛。

生查子
梳洗倦朝朝，酒病还来凑。带褪小腰肢，羞比垂杨瘦。
强上画楼凭，泪湿红绡又。无赖是东风，吹落桃花骤。

忆秦娥·隔湖望柳
东风急，两堤垂柳平湖隔。平湖隔，烟笼初月，柔丝如织。
睡眉冷眼曾相识，诗魂绾向青青隙。青青隙，宿寒犹滞，啼莺无力。

清平乐
玉帘捲了，楼外闲云绕。独立苍茫人影悄，减却吟情多少。
秋风冷遍天涯，疏花还为谁开。雁字几行隔浦，怪他不带书来。

高阳台
太岳风流，横河门巷，平章花月年年。跌宕豪情，新声谱入冰弦。清游尚忆巢居阁，折寒梅、曾谒词仙。羡幽闲，除了林逋，谁与齐肩。
飘零久隔孤山梦，忽披吟珠玉，乡思缠绵。客有知音，天涯珍重金荃。才名自昔传人海，历沧桑、赵璧仍还。算姻缘，翠墨银毫，写遍蛮笺。

浣溪沙
一缕炉烟昼掩窗，绣衾斜拥怕经凉。不教消领好风光。
病入秋来惟忆月，花开雨里不生香。销魂时节是重阳。

清平乐·题鲍问梅读书堂图
流传小印，磨洗分明认。玉局手镌清有韵，合与著书人近。
苏堤劫后萧条，柳眉瘦减愁描。天恐丛祠湮没，馀辉预托冰绡。

浣溪沙·晓出钱塘门
一派春阴逐浪消，碧云晴压画栏桥。金莺啼处晓风高。
淡白残英飞竹院，嫩黄新柳系兰桡。可怜滋味属花朝。

浪淘沙
凉雨滴空庭，淅沥闲听。一星灯火掩疏棂，叶落风吟蛩又语，並作秋声。
绮窗耐宵清，小倚罗屏。龙须锦褥睡何曾，不管薄寒侵素指，久弄银筝。

祝英台近·落花如梦芳草多愁旅馆萧条悲吟成调
鸭消香，莺唤梦，芳思倦春昼。独黯吟魂，微雨发红豆。年来一寸词肠，都成骚屑。是旧泪新愁搓就。
漂流久。空劳杜宇声催，归期几曾有。修竹闲凭，翠影薄凝袖。鬓边花不胜簪，髮羞搔短，奈荏苒、岁华辜负。

点绛唇
剪烛西窗，淡妆小倚屏山畔。翠笺玉管，伴我推敲惯。
月酿轻寒，寂寂春宵半。更筹转，香残人倦，梦绕梨花院。

满江红·题砚香落花庭院图
深院零红，凄绝处，啼鹃夜闻。垂柳畔，阑干几摺，送了残春。珊管句题名士泪，瑶台香杳美人魂。甚经年，蓬岛梦迢迢，遮暮云。
停翠斝，酒难温。闲绣箧，线犹存。记萼华无语，怨锁眉痕。燕垒已倾罗幕冷，蛛丝常罥畫帘昏。盼佩环，月下不归□，空怆神。

浪淘沙
云影淡沉沉，寂历花阴。夜寒如水透罗襟，明月伴侬侬坐月，冷句孤吟。
何处急霜砧，落木森森。萧条景物易关心，岁岁秋归愁不去，秋短愁深。

卜算子
风月忒萧条，情绪还依旧。醉里清歌梦里吟，伤得心儿够。
扶病送春归，病起悲秋又。花样丰神雪样肤，都为聪明瘦。

江云和
浪淘沙
春和百花香，暖透纱窗。去来只有蜜蜂忙，隔个玻璃钻不了，错认泥墙。
绣谱漫评量，描罢鸳鸯。风筝影里阁斜阳，一幅生罗挑未就，线短针长。

陈星垣
减字木兰花
年年团扇，玉颜愁绝秋风换。添了吟虫，几簇幽花飐冷红。
遥情万里，天远栏杆人独倚。半臂须催，月满西楼待雁回。

菩萨蛮·见雁有作
楚天无尽秋将夕，画屏人瘦罗云碧。筝柱十三行，离情烟水长。
江南书远报，万一今年到。城郭是耶非，那人归不归。

浪淘沙·春昼
迟日满窗纱，鹦语无哗。小廊春色故秾些。瘦尽炉烟人倦午，帘影当花。
绣幕捲朱霞，认取天涯。几时芳草夕阳斜。燕子可怜飞缓缓，归去谁家。

河传·集词名
南浦，眉妩极相思。大有杨枝柳枝，浣纱满溪，蝴蝶儿西施。阳春玉漏迟。
辘轳金井丁香结，秋夜月、烛影摇红。瞥看花回上行杯，八归笛家孤凤飞。

忆秦娥
梧桐落，金风细细侵帘幕。侵帘幕，紫鸾笙咽，玉鹅衾薄。
梦回一晌闻檐铎，残灯归雁秋萧索。秋萧索，惜花人瘦，翠腰如削。

许燕珍
念奴娇·新柳
桥边陌上，看如画、一抹层层绿绮。轻暖轻寒时最好，荡飏碧波新水。嫩叶梳烟，软条掠雨，细细丝难理。瘦腰半捻，如何载得春起。
最爱柔态纤盈，向人绰约，摇曳欺桃李。寒食未过刚二月，小似簸钱年纪。别馆休攀，离亭莫折，留取东风里。谁吹羌笛，有人愁正无已。

陆韵梅
浣溪沙·题叶小庚本事词后
韵事才人又美人，湖山金粉艳芳尘。一编絮果与兰因。 
帘外绿云留倩影，风前紫玉慰香魂。琼箫吹到月黄昏。

清平乐·雨后坐月
湿云低扑。凉意含疏竹。闲倚红阑干几曲，一点流萤闪绿。    
小窗月上迟迟，送来花影参差。爱把湘帘半下，秋痕筛满罗衣。

郑蕙
满庭芳·用徐君宝妻韵
三月烟花，二分明月，香车陌上如流。变来今日，犀甲带吴钩。何日王师雨洗，长驱入、迅扫貔貅。危城里，天荆地棘，不是等闲愁。
长淮，三百里，回头一笑，梦也休休。幸分飞两地，翻谢河洲。自顾此生安寄，问前生，著甚来由。只馀得，青磷碧血，何处十三楼。

戴青
满江红·题徐积馀所藏郑苕仙女史百花图卷
珠户春闲，把百万，红紫细描。怪脂痕，总兼虹气，付与生绡。写照恰如人意好，品花应爱女贞高。蓦惊心，烽火照扬州，春影销。
红羊劫，运难消。绿杨郭，土全焦。葬二分明月，鹃泪如潮。黯淡画裙沉蝶冢，飘零粉钿没虹桥。把江南，无数万花魂，图画招。

周绍黻
步蟾宫·辛卯七夕寄夫子都门
无尘玉宇纤云碧，排鹊驾，刚逢七夕。天风吹下佩环声，恰好近，银河咫尺。
人间两地幽怀隔，盼及第，金銮对策。深宵有梦到西清，似相识，软红巷陌。

阚寿坤
忆秦娥
1·垂珠箔，相邀女伴依妆阁。依妆阁，闲敲棋子，夜灯花落。
转更渐冷嫌衣薄，呫吟不睡寻衫著。寻衫著，窗纱透晓，背灯才觉。
2·繁华歇，繁华未了群芳接。群芳接，红楼夜雨，绿窗明月。
清明寒食中秋节，池塘藕换东风雪。东风雪，梅花玉笛，拣花丝缬。

太平时/添声杨柳枝
茉莉银丝穿鬓边，玉珠圆。酒阑灯灺枕函闲，可人怜。
欲放仍含香细细，蒂排联。弯痕如月压鬟偏，殢云眠。

浣溪沙·联句
画歇棋停扫落花（德娴），闲招蝴蝶近窗纱（周桂清、稚娴）。循廊刚欲过人家（德）。
偏又回身穿槛去（稚），粉衣未忍扑欹斜（德）。忙时翻恨竹帘遮（稚）。
又一体·用原韵
春雨一犁花已透（稚），熏笼碳减馀残兽（德）。寒逼睡棠红尚皱（稚）。
弓鞋滑怕苔阶溜（德），明识无香招蕊嗅（稚）。特向通明章与奏（德）。

醉花间·寄雨人
难相语，试相语，相语添愁绪。鹏翮计图南，甚日丰毛羽。
难兄羁宦旅，白发慈亲许。深情作壮情，安恋痴儿女。

点绛唇
一点胭脂，甚由惹起单于恨。醉馀妆竟，不怕櫻红褪。
茗啜春风，浅吸娇云润。兰膏沁，镜开重揾，淡拭唇边粉。

霜天晓角
官移宅徙，一棹家千里。休说故园诸伴，新花木、权抛尔。
亲庭。劳若此。客途杯酒侍。经过水村山郭，认画稿、斜阳里。

双调风蝶令/南歌子·戏有赠
躲袖笼鸳钏，拖裙掩凤鞋。盘云半臂趁身裁，日换时新银鍊与金钗。
额髮中年画，妍媸背面猜。等闲结伴步香街，傲说苏州两字笑人呆。

双调忆王孙
满地红飞成画景。馀别院、短柯风冷。化工不肯弃零缣，也抹上、胭脂粉。
春来酣处归期紧。听一夜、小楼雨阵。子规生怕看花迟，特唤起、春眠醒。

卜算子
作也如何爱，读也如何爱。读也忙忙作也忙，忙里闲工在。（德娴）
在也由人会，会也由人再。再添会处会逾多，多亦忙何碍。（稚娴）

一叶落
一叶落，桐荫薄（德）。女牛不语挂檐角（稚）。鹊桥几日成（德），银河添波阔（稚）。添波阔，不巧云何乐（德）。

沁园春·悯鹤恭呈家大人
鸣亦依人，食亦依人，舞更态妍。溯来从沧海，青霄梦隔；调经仙吏，碧眼绿牵。此日供粮，他年作骥，君亦何嫌琴棹间。三年矣，忽营巢育子，惹病魔缠。
林泉莫可供眠。便迫致肝肠馀憾添。叹朅来归去，迹离华表，数同尸解，羽化吴天。六友名山，华阳真逸，瘗鹤风流相后先。痴儿女，拟葬经图说，聊附铭镌。

摸鱼儿·秋夜
问西风、甚时吹紧，催将鸿雁声悄。菊花拌坼重阳蕊，凉夜月圆天小。炉篆袅。晕一缕仙云，不碍飞琼笑。莺烦燕恼。道辜却韶光，传来冷信，逐渐岭梅早。
谁家院。箫韵凄眠度晓。声声心事缠搅。丹凝禅悟寻常耳，还是文园幽妙。闲自料。烟云幻繁华，转眼成秋草。朱颜未老。正力避吴霜，冬馀强饭，竹素浣尘抱。

吴兰畹
菩萨蛮
1·杜鹃啼遍枝头血，伊人惆怅关山别。不信见时难，深宵灯影寒。
欲归归不得，耿耿还相忆。相忆转相怜，离愁年复年。
2·丁香双绾同心缕，绿窗燕子呢喃语。萱草满庭芳，难将忧暂忘。
绣帘垂永昼，篆缕销金兽。残梦记难真，匆匆日又曛。

长亭怨慢·柳线
是一段、天涯愁绪。绿遍东风，未飘香絮。倩影毵毵，陌头摇碎几丝雨。送人多矣，休软逐、红尘舞。愿绾住春光，奈惹得、花飞无主。
莫误。怕柔痕剪断，错认玉关歧路。高楼日暮。算蓉镜、翠眉生妒。忍看那、侭意缠绵，把无数、闲愁牵住。听几处笛声，如怨寸肠千缕。

壶中天慢·送春
深深庭院，正绿肥红瘦，几番梅雨。九十韶光都过了，引起离思千缕。燕语添愁，莺声做暖，无计留春住。依稀梦醒，谁将心事低诉。
回首芳草天涯，王孙去也，消息知何处。难道东风真有脚，踏碎落红无数。豆蔻歌残，蔷薇香冷，寂寞扃朱户。匆匆一别，添人多少情绪。

贺新郎
已是伤离别。更那堪、风风雨雨，助人凄切。宝鼎香寒银烛暗，远梦迷离难觅。听破晓、流莺声滑，似说金门人待漏，负香衾一样工愁绝。身千里，寸心折。
天涯驿使迟消息。倚栏杆、腰肢盈握，祗应自惜。三五良宵团圞影，相对可怜遥夕。算只有、啼痕凝碧。目极苍茫云树外，料鞭丝空袅斜阳陌。魂消处，共谁说。

凤凰台上忆吹箫·秋夕
凉魄孤悬，暗虫低诉，纱笼篆缕空凝。正鹤寥琴寂，絮语馀温。又是商飙做冷。声声雁，凄断湘滨。阑干倚，新愁旧梦，付与诗魂。
青青，镜中鬓影，瘦损一丝丝，晕上秋痕。只药炉茶鼎，静伴寒灯。多少腻红剩绿，恁耐得、风雨朝昏。晶帘悄，微吟浅醉，莫道酸辛。

王梦兰
点绛唇
1·即景
剪剪春寒，绿杨如梦花如笑。数声啼鸟，帘幕东风峭。
九十韶光，一半空过了。闲吟啸，夕阳芳草，到眼添诗料。
2·送春
满地榆钱，笑伊难买春光住。落花飞絮，脈脈添愁绪。
春去春来，试问归何处。垂杨树，几番烟雨，绿遍江南路。
3·水仙花
倩影疏香，二妃微步潇湘渚。凌波容与，缟袂迎风举。
仙骨珊珊，耐得风霜妒。邀花语，留花小住，结个消寒侣。

浪淘沙·桂花
清露洗晨妆，金粟初黄。广寒分种向雕廊，携手试来花下立，袖惹天香。
翠叶拂银床，占断秋光。一枝亲折赠檀郎，他日宫花探上苑，一样芬芳。

卜算子
1·秋夜即事
长昼苦无聊，又是黄昏后。沐罢兰汤试晚妆，难展眉峰绉。
深院掩重门，人比黄花瘦。新月娟娟上画栏，故照人怀袖。
2·誌感
生小弄聪明，反被聪明误。一寸蕉心束万重，惯惹闲愁绪。
休咏白头吟，不喜伤心句。愿化金炉一缕烟，宛转成灰炷。

菩萨蛮·春晚口占
一声百舌啼金井，海棠枝上燕支冷。小院燕双飞，湘帘镇日垂。
薄寒轻似水，慵把阑干倚。墙角杏花残，临风翠袖单。

钱启缯
十六字令
风，燕子归来绣幕中。清香送，习习小楼东。

醉花阴·夜坐
庭院沉沉春欲暮，点滴芭蕉雨。宝篆已香销，默对孤灯，总是无情绪。
海棠红褪花无语，又春深如许。燕子未归来，悄立黄昏，帘幕低垂处。

画堂春·纳凉
好风冉冉藕花香，流萤飞去还藏。花边月影水边光，行到池塘。
一曲瑶琴人倦，三更玉漏宵长。梧桐露滴趁秋凉，检点诗囊。

豆叶黄/忆王孙·夜雨
丁冬玉漏又三更，雨滴檐铃不耐听。小坐无人掩画屏，听声声，点滴空阶直到明。

虞美人影·夜坐
纱囊闲把流萤弄，风过微微齐拢。蓦地一声箫送，惊破清宵梦。
夜凉天气轻云笼，犹见冰轮徐捧。帘外落花微动，但觉蚊雷拥。

渔家傲·夏日
六月荷花香十里，三秋桂子醉难倚。风过新蝉声细细，听归雁，呼环莫把纱窗闭。
帘捲落花疑蝶视，阶前络纬初鸣际。凭栏笑把轻纨启，看青天，□香一缕随风至。

望江南
1·避暑
薰风至，夏日正无聊。帘押不开消酷暑，窗前绿影美人蕉，对此碧天遥。
2·寒食偶题
花怯雨，绿漾柳含烟。杜宇声声啼晓月，黄鹂对对带春妍，爱此养花天。
3·暮春
春柳拂，遥见小桃红。隔岸杨花看白糁，中庭鸟语觉春融，闲倚画墙东。
4·春雨
深夜静，闲坐小窗前。雨滴芭蕉人不觉，风吹翠竹各芬妍，正值养花天。
5·春烂漫，夜景夕阳斜。小立苔前遥望远，花枝芳拂柳枝遮，对此兴偏赊。

一斛珠/醉落魄·七夕
绮筵瓜果，今宵乞巧中庭坐。画屏冷云深锁。小扇轻罗，点点飞萤火。
亞字栏低斜月过，露花浓滴花枝亸。鹊桥度处轻云破。离别经年，泪洒珍珠颗。

袁毓乡
如梦令
梦压鸾衾初醒，睡起玉钗慵整。门掩篆香残，斜日画堂人静。风紧，风紧，吹皱一帘花影。

朝中措
落红庭院晚妆残，微雨酿轻寒。柳色黄拖金缕，苔痕绿上雕栏。
韶华荏苒，音书迢递，情绪阑珊。却怪东风无力，不将花信催还。

虞美人·残菊
几番採擷东篱畔，秋老无人院。祡桑酒醒月昏黄，剩有清标偏耐，晓来霜。
明年秋色知何许，岁月如驰去。西风萧瑟太无情，吹得空阶瘦影，不分明。

满江红·闻张总统国梁阵亡丹阳寻即常州被困感愤赋此
烽火惊心，忽传遍，大江南北。叹上将，身经百战，烟尘未熄。按剑频挥忧国泪，仗弢痛咯椎心血。问江东，半壁更谁扶，空悲咽。
乡关路，愁云积。军帅府，朋簪集。正莺喉竞巧，狼芬已逼。大树任从京口折，扁舟竟向吴门逸。痛孤城，一角囷重围，何堪说。

菩萨蛮·题杨柳便面
娇红稚绿天然丽，一般沉醉东风里。莫漫倚新妆。纤腰尔许长。
眉痕青琐琐，睡起情无那。留得几多春，湘毫染未匀。

南歌子
秋老蛩吟急，天寒夜气清。一庭凤露静无声，不道月痕斜转已三更。
宝鼎香将烬，檐花影渐横。罗衾如水悄寒生，闲把迢迢莲漏数分明。

高阳台
细雨催花，嫩寒锁梦，醒来还带馀酲。倦试单衣，那堪又近清明。云屏寂寞秋千冷，早啼残、窗外流莺。怕梁间，燕子归来，蹙损红英。
愔愔天气昏昏过，正枌榆社散，烽火心惊。赋到江南，谁怜萧瑟兰成。柳绵不管华生换，尚依然、扑向帘旌。更消魂，画遍阑干，添倍凄清。
（一斛浊酒注：庚信字兰成，纳兰性德有蝶恋花云： 
　　萧瑟兰成看老去。为怕多情，不作怜花句。阁泪倚花愁不语，暗香飘尽知何处。
　　重到旧时明月路。袖口香寒，心比秋莲苦。休说生生花里住，惜花人去花无主。）

胡凯似
满江红·自感
最是伤情，催人去，马蹄车辙。触目处，纷来愁绪，云山万叠。石咽泉呜幽涧底，树枯幹卧斜阳侧。问此行，何日赋归来，难预决。
计往事，浮云灭。满怀恨，凭谁说。听杜鹃枝上，声声啼血。顾我堪嗟如去雁，思家不敢看明月。把闲愁，勾却发狂歌，随圆缺。

浪淘沙·感怀
娇养膝前身，远嫁辞亲。不堪重忆昔时情，忽见帘栊新月色，触动乡心。
此际暗伤神，别恨纡萦。金炉香烬漏沉沉，底事愁怀消未得，欲诉谁听。

梦江南/忆江南·初夏有怀
1·还记否，剪烛夜深时。倚槛闲吟添对月，联床话雨杂敲棋。回首漫相思。
2·还记否，烹茗晚凉天。倩影已和花太瘦，离愁犹抱梦孤悬。江北又经年。

张逸藻
点绛唇
枝上俱空，堆阶重叠花无数。榆钱满树，难买春光住。
杜宇频啼，乱舞长空絮。风和雨，送春归去，毕竟归何处？

如梦令
愁比乱丝常绊，心共芭蕉不展。屈指几分秋，落叶又惊秋晚。休算，休算，秋不抵愁一半。

浣溪沙
倦眼慵开半未醒，云鬟低压玉钗横。朦胧扶枕不分明。
破梦有声风着力，惜花留影月多情。夜深无语立银屏。

陈作芝
一半儿令/忆王孙
昨宵急雪逐风斜，玉树堆成顷刻花。晓起侍儿声忽哗，日烘他。一半儿存留，一半儿化。

如梦令
镇日莺娇燕懒，春色二分谁管。晓起倚栏杆，一树碧桃香满。消遣，消遣，花气将人薰软。

况桂珊
如梦令
静对书灯如豆，一向跳珠雨骤。雨过嫩凉生，云破月来还又。生受，生受，照得纸窗清透。

黄馥
金缕曲/贺新郎·和湘江吟社探梅韵时家君权会昌之明年会昌古名湘江外子以和同人词出示余亦继声
花事探幽坞。出城闉、江流清浅，暗香微渡。官阁宾僚诗兴动，爱比甘棠万树。恰雪蕊、霜葩初吐。空际月明频对影，伴癯仙、别有闲风度。有同调，广平赋。
去年此际寻春去。算花期相思，隔岁卿应记取。纸张重寻罗浮梦，梦醒惟闻翠羽。望迢递、江南归路。却笑漫山桃李俗，岁寒盟祗许松筠侣。愿偕隐，吾与汝。

曲茝纕
浪淘沙
明月渐西沉，墙转花阴。一天秋思起愁心，十二阑干闲倚遍，脈脈思寻。
怪底怕调琴，夜色愔愔。却怜尘世少知音，回首几多惆怅事，雨旧云今。

减字木兰花·和黍芗词韵
茫茫烟水，江上芙蓉偏易萎。月暗灯昏，叶落西风响到门。
无端惹恨，塞雁惊秋传远讯。镜影明明，愁锁双蛾画不成。

冒文蘅
踏莎行
浣月亭高，映江楼古。湖山蕴籍供裁句。欲寻陈迹认南朝，新词吟到西泠路。
香润兰丛，影留桐絮。联吟更有神仙侣。玉窗想得静拈毫，浓青不捲疏帘雨。

叶静宜
采桑子·春归
啼鹃唤了春归去，风也凄凄，雨也凄凄。一任残花落又飞。
韶华在眼轻消遣，莺也依依，燕也依依。几度留春春竟归。

南歌子·暮春	
青帝留难住，金铃护不胜，落花飞絮怨飘零。试听燕莺都作，断肠声。
风雨年年恨，闲愁日日萦，绿章无路乞通明。辜负养花天气，惜花情。

浣溪沙·绿蝴蝶
省识园蔬叶二分，仙踪幻出碧罗裙。小青莫不是前身。
扑向花丛浑似叶，倦栖芳草梦无痕。绿天深处认难明。

西江月·秋夜
何处吹箫庭榭，谁家读曲帘栊。画楼西畔桂堂东，深夜露浓香重。
绕砌虫声唧唧，映阶月色融融。一年容易又秋风，可惜流光似梦。

重叠金·和筠友大姊韵
晓莺啼破辽西梦，重帘不卷钩幺凤。满院落花红，深宵一夜风。
风风还雨雨，陌上垂杨舞。小病怯轻寒，生憎罗袖单。

秋夜月/相见欢·本意
玉钩初上帘旌，夜云轻。寂寞梧桐深院，月华明。
团圞影，清辉冷，恁无情。底事年年圆缺，更阴晴。

叶淡宜
江城子·春暮偶成
雨丝风片做春寒，怕春残，竟春残。飞絮飞花，飘泊太无端。伤了司勋心一片，无限恨，倚栏杆。

百字令/念奴娇·题一奁吟
镜台无恙，忽一霎、尘生音容顿绝。今古伤心遗例在，自是解人难得。恨海空填，情天莫补，辜负如椽笔。红笺吟遍，返生香总乏术。
未知底事干侬，读君诗罢，宛转愁无极。一往情深谁遣此，岂独销魂醉骨。词述黄门，神伤奉倩，哀思应绵结。斯文斯恨，天长地久不灭。

菩萨蛮·春晓
卖花声早惊残梦，妆台闲理衔珠凤。窗透曙光红，吹来杨柳风。
隔帘鸠唤雨，紫燕穿帘舞。春去尚馀寒，春衫白袷单。

浣溪沙·初夏饯别张表婶母
风动帘旌响玉珂，青衫初换麴尘罗。日长天气乍清和。
昨夜饯春梅子雨，今朝送客柳枝歌。一生赢得别愁多。

小庭花/浣溪沙·月夜
十二疏栊卷绮寮，青天碧海望迢迢。金荷银烛漫高烧。
独对寒光清不寐，倚栏闲谱一枝箫。夜深凉露湿冰绡。

叶翰仙
柳梢青
1·寒食
风捲帘旌。人凭曲槛，燕语雕楹。扑蝶时过，踏青期近，何日新晴。
雨馀花满春城。望几处朱门柳萦。最好韶华，今朝寒食，明日清明。
2·帘波
旭日晴烘。低垂一桁，钩影玲珑。仍不笼烟，未能卷雨，祗合遮雨。
湘纹叠叠重重，看卷处縠痕漾空。窗下疏灯，花间微月，一样朦胧。

菩萨蛮·月夜
冰轮涌出明如镜，湘帘隔断梧桐影。何处玉箫声，吹来隔院闻。
寒虫鸣玉砌，人静重门闭。小簟夜凉生，罗衫薄不禁。

南乡子·闻雁
万里织罗云，断续天边一雁鸣。试问新秋曾带未，声声，不管离人不要听。
入耳韵偏清，枨触闲愁梦不成。我亦天涯同作客，飘零，已过江南第几程。

蒋英
点绛唇·题落花人独立图
轻启菱花，蛾眉淡扫青山远。花容月面，鬓上双珠钿。
悄倚雕栏，且把闲愁散。春不见，落花成片，飞过斜阳院。

上林春·咏燕
紫燕初归庭宇，畫帘来去。呢喃软语话多时，如欲和侬住。
问尔乌衣旧主，此时何处。裁红剪彩舞春风，管领著，花千树。

浣溪沙·花溪归棹
淡艳山光似画屏，一峰才过一峰迎，短篷斜挂晚风轻。
归路远迷芳草影，沿堤时听嫩莺声，淡黄杨柳送人行。

南歌子·南天竹
清品梅为侣，芳名竹并称。浑疑红豆种闲庭，深爱贯珠累累，总娉婷。
不畏严霜压，何愁冻云凌。渥丹依旧叶青青，好共岁寒三友，插瓷瓶。

减字木兰花·题倦绣图
谁家庭院，嫩绿芳枝遮翠馆。午梦惺忪，春日迟迟花影重。
支颐斜倚，金线慵拈浑似醉。半捲珠帘，叶底双鸳补未全。

喝火令·元宵前一日偶成
饮酒浑无量，栽花侭有闲。流光虚度一年年，祗为多愁多病，改却昔时颜。
选韵神方倦，敲棋指尚寒。良宵随意步庭轩。却好云开，却好月如盘。却好横斜疏影，和月上阑干。

汪清
菩萨蛮·送春
杜鹃一夜啼成血，声声只是伤春别。强起倚帘栊，关心数落红。
东风吹绿草，绿遍江南道。道上柳化飞，春归侬未归。

浣溪沙
1·倚遍阑干夜色寥，月明清露湿轻绡。一帘香气篆烟消。
庭院落花还寂寂，江南归梦转迢迢。销魂何处玉人箫。

2·帘影垂垂飏绿波，困人天气正清和。春衫新换碧纹罗。
诗思每因啼鸟乱，闲情还比落花多。日长无计奈愁何。

满江红·题张璚隐舍人长毋相忘室填词图
展卷长吟，满纸上，啼痕狼藉。叹斯人，孤闱旅馆，悲秋嗟别。青鬓安仁凋几许，伤神奉倩哀何极。怅飞琼，归逐彩云空，难寻觅。
春去也，芳华歇。人去也，音尘隔。况风帘梧影，倍增萧瑟。彩笔休题描黛事，灵香恨少还魂术。按红牙，一曲谱离鸾，声呜咽。

刘世珍
桐花凤/蝶恋花·积馀夫子为作九九消寒图双沟九字字皆九画以记阴晴风雪因谱此阕
岁晚韶华成寂寞，暗转星杓，一线添琼阁。盼到阳春来有脚，绣帘犹怯春寒薄。
九九图中将字著，百五光阴，容易闲抛却。比似梅花描绰约，看来日日增红萼。

一落索·积馀以满江红喜雪词见示因作忆梅词答之
本是谢家吟絮，记怀豪素。声声合唱满江红，好倩小红低谱。
况值岁华云暮，春风闲度。者回消息到梅花，浑不见花开处。

全书完




