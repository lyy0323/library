词径 [清] 孙麟趾



　　梦窗足医滑易之病，不善学之，便流于晦。余谓词中之有梦窗，如诗中之有长吉。篇篇长吉，阅者易厌。篇篇梦窗，亦难悦目。篇篇梦窗，亦难悦目。
　　作词须择调，如〈满江红〉、〈沁园春〉、〈水调歌头〉、〈西江月〉等调，必不可染指，以其音调粗率板滞，必不细腻活脱也。
　　作词尤须择韵，如一调应十二个字作韵脚者，须有十三四字方可择用。若仅有十一个字可用，必至一韵牵强。词中一字未妥，通体且为之减色，况押韵不妥乎。是以作词先贵择韵。
　　词韵向无定本，惟沉去矜韵最妥，然失之太拘。且于通用兼收之处，未经宣说明白。余有《词韵指南》，传宋人不传之秘，将梓行以公同好。
　　词有名同，句之长短不同者，填者须注明从某人体。
　　学问到至高之境，无可言说。词之高妙在气味，不在字句也。能审其气味者，其唯储丽江乎。
　　牛鬼蛇神，诗中不忌，词则大忌。运用典故须活泼。
　　近人作词，尚端庄者如诗，尚流利者如曲。不知词自有界限，越其界限，即非词。蔗乡云：无才固不可作词，然逞才作词，词亦不佳。须敛才炼意，而以句调运之。词中四字对句，最要凝炼。如史梅溪云：「做冷欺花，将烟困柳。」只八个字，已将春雨画出。七字对贵流走。如梦窗〈倦寻芳〉云：「珠珞香消空念往，纱窗人老羞相见。」令人读去，忘其为对乃妙。
　　阅词者不独赏其词意，尤须审其节奏。节奏与词意俱佳，是为上品。
　　余尝取古人之拗句诵之，始上口似拗，久之觉非拗不可。盖阴阳清浊之间，自有一定之理。妄易之，则于音律不顺矣。
　　包慎伯明府云：感人之速莫如声，故词别名倚声。倚声得者又有三：曰清、曰脆、曰涩。不脆则声不成，脆矣而不清则腻，脆矣清矣而不涩则浮。
　　作词十六要诀：清、轻、新、雅、灵、脆、婉、转、留、托、澹、空、皱、韵、超、浑。
　　天之气清，人之品格高者，出笔必清。五采陆离，不知命意所在者，气未清也。清则眉目显，如水之鉴物无遁影，故贵清。
　　重则板，轻则圆。重则滞，轻则活。万钧之鼎，随手移去，岂不太妙。
　　陈言满纸，人云亦云，有何趣味。若目中未曾见者，忽焉睹之，则不觉拍案起舞矣，故贵新。
　　座中多市井之夫，语言面目，接之欲呕，以其欠雅也。街谈巷语，入文人之笔，便成绝妙文章。一句不雅，一字不雅，一韵不雅，皆足以累词，故贵雅。
　　惟灵能变，惟灵能通。反是则笨、则木，故贵灵。
　　莺语花间，动人听者，以其脆也。音如败鼓，人欲掩耳矣。故贵脆。
　　恐其平直，以曲折出之，谓之婉。如清真低声问数句，深得婉字之妙。
　　路已尽而复开出之，谓之转。如「谁得似长亭树，树若有情时，不会得青青如此」，「当时送行，共约雁归时。人赋归欤。雁归也，问人归如雁也无」，「甚近来翻致无书。书纵远，如何梦也都无」，皆用转笔，以见其妙者也。
　　何谓留，意欲畅达，词不能住，有一泻无余之病。贵能留住，如悬? 勒马，用于收处最宜。

　　何谓托，泥煞本题，词家最忌。托开说去，便不窘迫，即纵送之法也。
　　花之淡者其香清，友之淡者其情厚。耐人寻绎，正在于此，故贵淡。
　　天以空而高，水以空而明，性以空而悟。空则超，实则滞。
　　石以皱为贵，词亦然。能皱必无滑易之病，梦窗最善此。
　　韵即态也，美人之行动，能令人销魂者，以其韵致胜也。作词能摄取古人神韵必传矣。
　　识见低，则出句不超。超者，出乎寻常意计之外，白石多清超之句，宜学之。
　　何谓浑，如「泪眼问花花不语。乱红飞过秋千去」，「江上柳如? 。雁飞残月天」，「西风残照，汉家陵阙」，皆以浑厚见长者也。词至浑，功候十分矣。

　　词成录出，粘于壁，隔一二日读之，不妥处自见。改去仍录出粘于壁，隔一二日再读之，不妥处又见。又改之如是数次，浅者深之，直者曲之，松者炼之，实者空之。然后录呈精于此者，求其评定，审其弃取之所由，便知五百年后，此作之传不传矣。
　　深而晦，不如浅而明也。惟有浅处，乃见深处之妙。譬如画家有密处，必有疏处。能深入不能显出，则晦。能流利不能蕴藉，则滑。能尖新不能浑成，则纤。能刻画不能超脱，则滞。一句一转，忽离忽合，使阅者眼光摇晃不定，技乃神矣。
　　用意须出人意外，出句如在人口头，便是佳作。
　　高澹婉约，艳丽苍莽，各分门户。欲高澹学太白、白石。欲婉约学清真、玉田。欲艳丽学飞卿、梦窗。欲苍莽学苹洲、花外。至于融情入景，因此起兴，千变万化，则由于神悟，非言语所能传也。
　　《词径》一卷，江山刘履芬藏本。内有脱叶。后见陈凝远校本，则见刘本所脱之淡字一条，赫然在目。然后孙氏所谓十六字要诀，乃是窥其全豹，是亦一大快事也。圭璋识。
附录
　　长洲孙君月坡，以词名道咸间。客金陵西江最久，刻所着词凡十余种。余以丙辰丁巳间，遇诸吴门。君年六十余，虽归里，家无一椽，僦居委巷中。一子妇、一女孙，亲操井臼。君日扶杖游行街巷，卖文易粟，取供朝夕。庚申寇乱，以老病死。晚年尝选所作为《零珠》、《碎玉》两编刻之。今余尚存刊本，内有脱叶，末由录补。《词径》一卷，尝以寄余京都，仅而获存。取以重刊，亦讲词学家不可少之书也。同治九年仲秋，江山刘履芬。


