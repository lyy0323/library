海绡说词·通论 陈洵
本诗（谓三百篇也） 诗三百篇，皆入乐者也。汉魏以来，有徒诗，有乐府，而诗与乐分矣。唐之诗人，变 五七言为长短句，制新律而系之词，盖将合徒诗、乐府而为之，以上窥国子弦歌之教 。谓之为词，则与廿五代兴者也。

源流正变 词兴于唐，李白肇基，温岐受命。五代缵绪，韦庄为首。温韦既立，正声于是乎在矣 。天水将兴，江南国蹙，心危音苦，变调斯作，文章世运，其势则然。宋词既昌，唐 音斯畅。二晏济美，六一专家。爰逮崇宁，大晟立府，制作之事，用集美成。此犹治 道之隆于成康，礼乐之备于公日，监殷监夏，无间然矣。东坡独崇气格，箴规柳秦， 词体之尊，自东坡始。南渡而后，稼轩崛起，斜阳烟柳，与故国月明相望于二百年中 ，词之流蛮，至此止矣。湖山歌舞，遂忘中原，名士新亭，不无涕泪，性情所寄，慷 慨为多。然达事变，怀旧俗，大晟馀韵，未尽亡也。天祚斯文，钟美君特。水楼赋笔 ，年少承平，使北宋之绪，微而复振。尹焕谓前有清真，后有梦窗，信乎其知言矣。

稼轩由北开南，梦窗由南追北，善乎周氏之能言也。南宋诸家，鲜不为稼轩牢笼者， 龙洲、后村、白石皆师法稼轩者也。二刘笃守师门，白石别开家法。白石立而词之国 土蹙矣。至玉田演为清空，奉白石为祧庙。画江画淮，号令所及，使人遂忘中原，微 梦窗谁与言恢复乎。

周止庵曰：〔近人颇知北宋之妙，然终不免有姜张二字，横互胸中。岂知姜张在南宋 亦非巨擘乎。论词之人，叔夏晚出，既与碧山同时，又瑟梦窗别派，是以过尊白石、 但主清空。后人不能细研词中浅深曲折之故，群聚而和之，并为一谈，亦固其所也。 〕

洵按：自元以来，若伊仁近、张仲举，皆宗姜张者。以至于清竹垞、樊榭极力推演， 而周吴之绪几绝矣。竹垞至谓梦窗亦宗白石，尤言之无理者。

师周吴 周止庵立周辛吴王四家，善矣。惟师说虽具，而统系未明。疑于传授家法，或未洽也 。吾意则以周吴为师，馀子为友，使周吴有定尊，然后馀子可取益。于师有未达，则 博求之友。于友有未安，则还质之师。如此，则系统明，而源流分合之故，亦从可识 矣。周氏之言曰：〔清真，集大成者也。稼轩敛雄心，抗高调，变温婉，成悲凉。碧 山切理餍心，言近指远，声容调度，一一可循。梦窗奇思壮采，腾天潜渊，返南宋之 清泚，为北宋之秾挚，是为四家，领袖一代。所谓师说具者也。〕又曰：〔问涂碧山 ，历梦窗、稼轩，以还清真之浑化。〕所谓统系未明者也。

周氏自言受法于董晋卿，而晋卿则师其舅张皋文。又曰：〔已而造诣日以异，论说亦 互相短长。晋卿初好玉田，余曰：『玉田意尽于言，不足好。』余不喜清真，而晋卿 推其沉著拗怒，比之少陵。牴牾者一年，晋卿益厌玉田，而余遂笃好清真。〕又曰： 〔因欲次第古人之作，辨其是非，与二张董氏，各存岸略。〕张氏辑词选，周氏撰词 辨，于是两家并立，皆宗美成。而皋文不取梦窗，周氏谓其为碧山门径所限。周氏知 不由梦窗不足不窥美成，而必曰问涂碧山者，以其蹊径显然，较梦窗为易入耳。非若 皋文欲由碧山直造成成也。吾年三十，始学为词。读周氏四家词选，即欲从事于美成 。乃求之于美成，而美成不可见也。求之于稼轩，而美成不可见也。求之于碧山，而 美成不可见也。于是专求之于梦窗，然后得之。因知学词者，由梦窗以窥美成，犹学 诗者由义山以窥少陵，皆涂辙之至正者也。今吾立周吴为师，退辛王为友，虽若与周 氏小有异同，而实本周氏之意，渊源所自，不敢诬也。

志学 有志然后有学，学所以成志也。学者诚以三百廿五为志，则温柔敦厚其教也，芬芳悱 恻其怀也。人心既正，学术自明，岂复有放而不返者哉。若夫研穷事物以积理，博采 文藻以积词，深通汉魏六朝文笔以知离合顺逆之法，入而出之，神而明之。海水洞汨 ，山林杳冥，援琴而歌，将移我情，其于斯道，庶有洽乎。

严律 凡事严则密，宽则疏，词亦然。以严自律，则常精思。以宽自恕，则多懈弛。懈弛则 性灵昧矣。彼以声律为束缚者，非也。或又谓宫商绝学，但主文章，岂知音节不古， 则文章必不能古乎。〔无韵之文尚尔，何况于词。〕凝思静气，神与古会，自然一字 不肯轻下。庄敬日强，通于进德，小道云首哉。

贵拙 唐五代令词，极有拙致，北宋犹近之。南渡以后，虽极名隽，气而质不逮矣。昔朱复 古善弹琴，言琴须带拙声，若太巧，即与筝阮何异。此意愿与声家参之。

贵养 词莫难于气息，气息有雅俗，有厚薄，全视其人平日所养，至下笔时则殊，不自知也 。

贵留 词笔莫妙于留，盖能留则不尽而有馀味。离合顺逆，皆可随意指挥，而沉深浑厚，皆 由此得。虽以稼轩之纵横，而不流于悍疾，则能留故也。

以留求梦窗 以涩求梦窗，不如以留求梦窗。见为涩者，以用事下语处求之。见为留者，以命意运 笔中得之也。以涩求梦窗，即免于晦，亦不过极意研炼丽密止矣，是学梦窗，适得草 窗。以留求梦窗，则穷高极深，一步一境。沈伯时谓梦窗深得清真之妙，盖于此得之 。

由大几化 清真格调天成，离合顺逆，自然中度。梦窗神力独运，飞沉起伏，实处皆空。梦窗可 谓大，清真则几于化矣。由大而几化，故当由吴以希周。

内美 飞卿严妆，梦窗亦严妆。惟其国色，所以为美。若不观其倩盻之质，而徒眩其珠翠， 则飞卿且讥，何止梦窗。〔玉田所谓碎拆不成片段者，眩其珠翠耳。〕

襟度 清真不肯附和祥瑞，梦窗不肯攀援藩邸，襟度既同，自然玄契。诗云：〔惟其有之， 是以似之。〕

注下文：词句在前

海绡说词·宋吴文英梦窗词 陈洵

霜花腴‧翠微路窄 海绡翁曰：此泛石湖作，非身在翠微也。次句乃翻杜子美宴蓝田庄诗意，言若翠微路 窄，则谁为整冠乎。翻腾而起，掷笔空际，使人惊绝。三四五，座中景，如此一落， 非具绝大神力不能。起句如神龙夭娇，奇采盘空。至此则云收雾敛，旷然开朗矣。〔 病怀强宽〕领起，〔恨雁声偏落歌前〕转身，才宽又恨，才恨便记，以提为煞，汉魏 六朝文往往遇之，今复得之吴词。换头三句，遥接歌前，与年时相顾，正见哀乐无端 。芳节二句，用反笔作脱，则晴晖句加倍有力。〔多阴〕、映〔幕烟疏雨〕。〔稀会 〕、映〔旧宿凄凉〕。来叙夹议，潜气内转。移船就月，再跌进一步，笔力酣畅极矣 。收合有不尽之意。上文奇峰叠起，去路却极坦夷，岂非神境。霜花腴名集，想见觉 翁得意。于空际作奇重之笔，此诣让觉翁独步。

霜叶飞|朝代：宋朝|作者：吴文英
断烟离绪。关心事，斜阳红隐霜树。半壶秋水荐黄花，香噀西风雨。纵玉勒、轻飞迅羽，凄凉谁吊荒台古？记醉踏南屏， 彩扇咽寒蝉，倦梦不知蛮素。
聊对旧节传杯，尘笺蠹管，断阕经岁慵赋。小蟾斜影转东篱，夜冷残蛩语。早白发、缘愁万缕。惊飙从卷乌纱去。谩细将、茱萸看，但约明年，翠微高处。 

霜叶飞‧断烟离绪 海绡翁曰：起七字，已将纵玉勒以下摄起在句前。〔斜阳〕六字，依稀风景。〔半壶 〕至〔风雨〕十四字，情随事迁。以下五句，上二句突出悲凉，下三句平放和婉。〔 彩扇〕属〔寒蝉〕。徒闻寒蝉，不见蛮素，但彷佛其歌扇耳，今则更成倦梦，故曰不 知。两句神理，结成一片，所谓关心事者如此。换头于无聊中寻出消遣，〔断阕慵赋 〕，则仍是消遣不得。〔残蛩〕对上〔寒蝉〕，又换一境。盖蛮素既去，则事事都嫌 矣。收句与〔聊对旧节〕一样意思，见在如此，未来可知。极感怆，却极閒冷，想见 觉翁胸次。

澡兰香|朝代：宋朝|作者：吴文英
盘丝系腕，巧篆垂簪，玉隐绀纱睡觉。银瓶露井，彩箑云窗，往事少年依约。为当时曾写榴裙，伤心红绡褪萼。黍梦光阴，渐老汀洲烟蒻。
莫唱江南古调，怨抑难招，楚江沉魄。薰风燕乳，暗雨梅黄，午镜澡兰帘幕。念秦楼也拟人归，应剪菖蒲自酌。但怅望、一缕新蟾，随人天角。 

澡兰香‧盘丝系腕 海绡翁曰：此怀归之赋也。起五句全叙往事，至第六句点出写裙，是睡中事。〔榴〕 字融人事入风景，〔褪萼〕见人事都非，却以风景不殊作结。后片纯是空中设景，主 意在〔念秦楼也拟人归〕一句。〔归〕字紧与〔招〕字相应，言家人望己归，如宋玉 之招屈原也。既欲归不得，故曰〔难招〕，曰〔莫唱〕，曰〔但怅望〕，则〔也拟〕 亦徒然耳。击首则尾应，击尾则首应，击中间则首尾皆应，阵势奇变极矣。金针度人 ，全在数虚字。屈原事，不过借古以陈今。薰风三句，是家中节物。秦楼倒影，秦楼 用弄玉事，谓家所在。

六么令|朝代：宋朝|作者：吴文英
露蛩初响，机杼还催织。婺星为情慵懒，伫立明河侧。不见津头艇子，望绝南飞翼。云梁千尺。尘缘一点，回首西风又陈迹。
那知天上计拙，乞巧楼南北。瓜果几度凄凉，寂寞罗池客。人事回廊缥缈，谁见金钗擘。今夕何夕。杯残月堕，但耿银河漫天碧。 

六么令‧露蛩初响 海绡翁曰：此事偏要实叙，不怕惊死谈清空一流，却全是世间痴儿女幻境。极力逼出 换头二句。〔那知二字，劈空提出〕。〔乞巧楼南北〕，倒钩。以下分作两层感叹。 〔谁见金钗擘〕，则不独〔不见津头艇子〕，人天今古，一切皆空。惟有眼前景物， 聊与周旋耳。前段运思奇幻，后段寄情閒散，点化处在数虚字。

唐多令|朝代：宋朝|作者：吴文英
何处合成愁？离人心上秋。纵芭蕉不雨也飕飕。都道晚凉天气好；有明月、怕登楼。
年事梦中休，花空烟水流。燕辞归、客尚淹留。垂柳不萦裙带住，漫长是、系行舟。

唐多令‧何处合成愁 海绡翁曰：玉田不知梦窗，乃欲拈出此阕，牵彼就我。无识者群聚而和之，遂使四明 绝调，沉没几六百年，可叹。

八声甘州|朝代：宋朝|作者：吴文英
渺空烟四远，是何年、青天坠长星？幻苍崖云树，名娃金屋，残霸宫城。箭径酸风射眼，腻水染花腥。时靸双鸳响，廊叶秋声。
宫里吴王沉醉，倩五湖倦客，独钓醒醒。问苍波无语，华发奈山青。水涵空、阑干高处，送乱鸦斜日落渔汀。连呼酒、上琴台去，秋与云平。 
八声甘州‧渺空烟四远 海绡翁曰：换头三句，不过言山容水态，如吴王范蠡之醉醒耳。〔苍波〕承〔五湖〕 ，〔山青〕承〔宫里〕，独醒无语，沉醉奈何，是此词最沉痛处。今更为推演之，盖 惜夫差之受欺越王也。长颈之毒，蠡知之而王不知，则王醉而蠡醒矣。女真之猾，甚 于勾践。北狩之辱，奇于甬东。五国城之崩，酷于卑犹位。遗民之凭吊，异于鸱夷之 逍遥。而游艮岳幸樊楼者，乃荒于吴宫之沉湎。北宋已矣，南渡宴安，又将岌岌，五 湖倦客，今复何人。一倩字有众人皆醉意，不知当时庾幕诸公，何以对此。

宴清都|朝代：宋朝|作者：吴文英
绣幄鸳鸯柱，红情密、腻云低护秦树。芳根兼倚，花梢钿合，锦屏人妒。东风睡足交枝，正梦枕瑶钗燕股。障滟蜡、满照欢丛，嫠蟾冷落羞度。
人闲万感幽单，华清惯浴，春盎风露。连鬟并暖，同心共结，向承恩处。凭谁为歌长恨？暗殿锁、秋灯夜语。叙旧期、不负春盟，红朝翠暮。

宴清都‧绣幄鸳鸯柱 海绡翁曰：只运化一篇长恨歌，乃放出如许异采，见事多，识理透故也。得力尤在换 头一句。〔人间万感〕，天上嫠蟾，横风忽断，夹叙夹议，将全篇精神振起。〔华清 〕以下五句，对上〔幽单〕，有好色不与民同意，天宝之不为靖康者幸耳，故曰〔凭 谁为歌长恨〕。

渡江云三犯|朝代：宋朝|作者：吴文英
羞红颦浅恨，晚风未落，片绣点重茵。旧堤分燕尾，桂棹轻鸥，宝勒倚残云。千丝怨碧，渐路入、仙坞迷津。肠漫回、隔花时见，背面楚腰身。
逡巡。题门惆怅，堕履牵萦，数幽期难准。还始觉、留情缘眼，宽带因春。明朝事与孤烟冷，做满湖、风雨愁人。山黛暝，尘波澹绿无痕。
渡江云‧羞红颦浅恨 海绡翁曰：此词与莺啼序第二段参看。〔渐路入仙坞迷津〕，即〔逆红渐招入仙溪〕 。〔题门〕〔堕履〕，与锦儿偷寄幽素，是一时事，盖相遇之始矣。明朝以下，天地 变色，于词为奇幻，于事为不祥，宜其不终也。

风入松|朝代：宋朝|作者：吴文英
听风听雨过清明，愁草瘗花铭。楼前绿暗分携路，一丝柳，一寸柔情。料峭春寒中酒，交加晓梦啼莺。
西园日日扫林亭，依旧赏新晴。黄蜂频扑秋千索，有当时、纤手香凝。惆怅双鸳不到，幽阶一夜苔生。

风入松‧听风听雨 海绡翁曰：思去妾也。此意集中屡见。渡江云题曰西湖清明，是邂逅之始，此则别后 第一个清明也。〔楼前绿暗分携路〕，此时觉翁当仍寓西湖。风雨新晴，非一日间事 ，除了风雨，即是新晴。盖云，我只如此度日。〔扫林亭〕，犹望其还，赏则无聊消 遣。见鞦韆而思纤手，因蜂扑而念香凝，纯是痴望神理。〔双鸳不到〕，犹望其到， 〔一夜苔生〕，纵迹全无，则惟日日惆怅而已。当味其词意酝酿处，不徒声容之美。

三姝媚|朝代：宋朝|作者：吴文英
吹笙池上道。为王孙重来，旋生芳草。水石清寒，过半春犹自，燕沈莺悄。樨柳阑干，晴荡漾、禁烟残照。往事依然，争忍重听，怨红凄调。曲榭方亭初扫。印藓迹双鸳，记穿林窈。顿隔年华，似梦回花上，露晞平晓。恨遂孤鸿，客又去、清明还到。便鞚墙头归骑，青梅已老。

三姝媚‧吹笙池上道 海绡翁曰：池上道，湖上故居。吹笙仙侣，〔王孙重来〕，客游初归，则别非一日矣 。〔旋生芳草〕，倒钩。〔燕沉莺悄〕，杳无消息。〔禁烟残照〕，时节关心，两层 联下，为往事二字追逼。〔怨红凄调〕，再跌进一步作歇。态浓意远，顾望怀愁。〔 方亭〕即西园之林亭，〔双鸳〕即惆怅不到之双鸳。彼犹有望，此但记忆，记字倒钩 。〔顿隔年华〕，起步，〔似梦回花上，露平晓〕，复留步，真个回眸一笑之态。 客即孤鸿，可与放客送客之客字参看，言在此而意在彼也。又字还字最幻，盖其人之 去，已两清明矣。所谓〔顿隔年华〕，〔青梅已老〕，比怨红更悲，却是眼前景物。

瑞鹤仙|朝代：宋朝|作者：吴文英
泪荷抛碎璧。正漏云筛雨，斜捎窗隙。林声怨秋色。对小山不迭，寸眉愁碧。凉欺岸帻。暮砧催、银屏翦尺。最无聊、燕去堂空，旧幕暗尘罗额。 
行客。西园有分，断柳凄花，似曾相识。西风破屐。林下路，水边石。念寒蛩残梦，归鸿心事，那听江村夜笛。看雪飞、苹底芦梢，未如鬓白。

瑞鹤仙‧泪荷抛碎璧 海绡翁曰：此词最惊心动魄，是〔暮砧催、银屏剪尺〕一句。盖因闻砧而思裁剪之人 也。堂空尘暗，则人去已久，是其最无聊处，风雨不过佐人愁耳。上文写风雨，层联 而下，字字凄咽，谁知却只为此。〔行客〕，点出客即燕，三姝媚之孤鸿言客，此之 燕去亦言客，皆言在此而意在彼也。〔似曾相识〕，言其不归来，语含吞吐，此曲断 肠，惟此声矣。林下二句，西园陈迹。今则惟有〔寒蛩残梦，归鸿心事〕耳。一念字 有无可告诉意。夜笛比暮砧又换一境，暮砧提起，夜笛益悲，人生如此，安得不老。 结句情景双融，神完气足。

瑞鹤仙|朝代：宋朝|作者：吴文英
晴丝牵绪乱。对沧江斜日，花飞人远。垂杨暗吴苑。正旗亭烟冷，河桥风暖。兰情蕙盼。惹相思，春根酒畔。又争知、吟骨萦销，渐把旧衫重剪。
凄断。流红千浪，缺月孤楼，总难留燕。歌尘凝扇。待凭信，拌分钿。试挑灯欲写，还依不妨，笺幅偷和泪卷。寄残云剩雨蓬莱，也应梦见。
瑞鹤仙‧晴丝牵绪乱 海绡翁曰：吴苑是其人所在，此时觉翁不在吴也，故曰〔花飞人远〕。莺啼序曰：〔 晴烟冉冉吴宫树。〕玉蝴蝶曰：〔羡故人还买吴航。〕尾犯赠浪翁重客吴门曰：〔长 亭曾送客。〕新雁过妆楼曰：〔江寒夜枫怨落。〕又是吴中事，是其人既去，由越入 吴也。旗亭二句，当年邂逅，正是此时。兰情二句，对面反击，跌落下二句，思力沉 透极矣。旧衫是其人所裁，〔流红千浪〕，复上阕之花飞。〔缺月孤楼，总难留燕〕 ，复上阕之人远，为凄断二字钩勒。〔歌尘凝扇〕，对上〔兰情蕙盼〕，人一处，物 一处。〔待凭信，拚分钿〕，纵开，〔还依不忍〕，仍转故步。〔笺幅偷和泪卷〕， 复〔挑灯欲写〕，疑往而复，欲断还连，是深得清真之妙者。〔应梦见〕，尚不曾梦 见也。含思凄婉，低回无尽。

齐天乐|朝代：宋朝|作者：吴文英
烟波桃叶西陵路，十年断魂潮尾。古柳重攀，轻鸥聚别，陈迹危亭独倚。凉飕乍起，渺烟碛飞帆，暮山横翠。但有江花，共临秋镜照憔悴。
华堂烛暗送客，眼波回盼处，芳艳流水。素骨凝冰，柔葱蘸雪，犹忆分瓜深意。清尊未洗，梦不湿行云，漫沾残泪。可惜秋宵，乱蛩疏雨里。
齐天乐‧烟波桃叶 海绡翁曰：此与莺啼序盖同一年作。彼云十载，此云十载，此云十年也。西陵，邂逅 之地，提起。〔断魂潮尾〕，跌落。中间送客一事，留作换头点睛三句，相为起伏， 最是局势精奇处。谭复堂乃谓为平起，不知此中曲折也。〔古柳重攀〕，今日。〔轻 鸥聚别〕，当时。平入逆出。〔陈迹危亭独倚〕，歇步。〔凉飔乍起〕，转身。〔渺 烟碛飞帆，暮山横翠〕。空际出力。〔但有江花，共临秋镜照憔悴〕，收合倚亭。送 客者，送妾也。柳浑侍儿名琴客，故以客称妾，新雁过妆楼之宜城当时放客，风入松 之旧曾送客，尾犯之长亭曾送客，皆此客字。〔眼波回盼〕，是将去时之客。〔素骨 凝冰，柔葱蘸雪〕，是未去时之客。〔犹忆分瓜深意〕，别后始觉不祥，极幽抑怨断 之致，岂其人于此时已有去志乎。〔清尊未洗〕，此愁酒不能消。〔凉飔〕句是领下 ，此句是煞上。〔行云〕句著一〔湿字〕，藏行雨在内。言朝来相思，至暮无梦也。 梦窗运典隐僻，如诗家之玉，〔乱蛩疏雨〕，所谓〔漫沾残泪〕。

莺啼序|朝代：宋朝|作者：吴文英
残寒正欺病酒，掩沈香绣户。燕来晚、飞入西城，似说春事迟暮。画船载、清明过却，晴烟冉冉吴宫树。念羁情、游荡随风，化为轻絮。
十载西湖，傍柳系马，趁娇尘软雾。溯红渐、招入仙溪，锦儿偷寄幽素。倚银屏、春宽梦窄，断红湿、歌纨金缕。暝堤空，轻把斜阳，总还鸥鹭。
幽兰旋老，杜若还生，水乡尚寄旅。别后访、六桥无信，事往花委，瘗玉埋香，几番风雨。长波妒盼，遥山羞黛，渔灯分影春江宿，记当时、短楫桃根渡。青楼仿佛，临分败壁题诗，泪墨惨淡尘土。
危亭望极，草色天涯，叹鬓侵半苎。暗点检：离痕欢唾，尚染鲛绡，亸凤迷归，破鸾慵舞。殷勤待写，书中长恨，蓝霞辽海沈过雁，漫相思、弹入哀筝柱。伤心千里江南，怨曲重招，断魂在否？

莺啼序‧残寒政欺病酒 海绡翁曰：第一段伤春起，却藏过伤别，留作第三段点睛。燕子画船，含无限情事， 清明吴宫，是其最难忘处。第二段〔十载西湖〕，提起。而以第三段〔水乡尚寄旅〕 作钩勒。〔记当时、短楫桃根渡〕，记字逆出，将第二段情事，尽销纳此一句中。〔 临分〕〔泪墨〕，〔十载西湖〕，乃如此了矣。临分于别后为倒应，别后于临分为逆 提。渔灯分影，于水乡为复笔，作两番钩勒，笔力最浑厚。〔危亭望极，草色天涯〕 遥接〔长波妒盼，遥山羞黛〕，望字远情，叹字近况，全篇神理，只消此二字。〔欢 唾〕是第二段之欢会，〔离痕〕是第三段之临分。〔伤心千里江南，怨曲重招，断魂 在否〕，应起段〔游荡随风，化为轻絮〕作结。通体离合变幻，一片凄迷，细绎之， 正字字有脉络，然得其门者寡矣。

绛都春|朝代：宋朝|作者：吴文英
情黏舞线。怅驻马灞桥，天寒人远。旋翦露痕，移得春娇栽琼苑。流莺常语烟中怨。恨三月、飞花零乱。艳阳归後，红藏翠掩，小坊幽院。谁见。新腔按彻，背灯暗、共倚篔（yún）屏葱茜。绣被梦轻，金屋妆深沈香换。梅花重洗春风面。正溪上、参横月转。并禽飞上金沙，瑞香雾暖。

绛都春‧情黏舞线 海绡翁曰：〔情黏舞线〕，从题前起。〔怅驻马灞桥，天寒人远〕，反跌。〔旋剪露 痕〕，入题。〔移得春娇栽琼苑〕，歇步。流莺以下，空际取神，开合动荡，却纯用 兴体，以起后阕所赋。〔梅花〕以下，又遥接〔移得春娇〕，读之但觉满室春气。词 中不外人事风景，熔人事入风景，则实处皆空。熔风景入人事，则空处皆实。此篇人 事风景交炼，表里相宣，才情并美，应酬之作，难得如许精粹。

祝英台近|朝代：宋朝|作者：吴文英
剪红情，裁绿意，花信上钗股。残日东风，不放岁华去。有人添烛西窗，不眠侵晓，笑声转、新年莺语。
旧尊俎。玉纤曾擘黄柑，柔香系幽素。归梦湖边，还迷镜中路。可怜千点吴霜，寒销不尽，又相对、落梅如雨。

祝英台近‧剪红情 海绡翁曰：前阕极写人家守岁之乐，全为换头三句追摄远神。与〔新腔一唱双金斗〕 一首，同一机杼。彼之何时，此之旧字，皆一篇精神所注。

珍珠帘|朝代：宋朝|作者：吴文英
蜜沈烬暖萸烟袅。层帘卷、伫立行人官道。麟带压愁香，听舞箫云渺。恨缕情丝春絮远，怅梦隔、银屏难到。寒峭。有东风嫩柳，学得腰小。 
还近绿水清明，叹孤身如燕，将花频绕。细雨湿黄昏，半醉归怀抱。蠹损歌纨人去久，漫泪沾、香兰如笑。书杳。念客枕幽单，看看春老。
珍珠帘‧蜜沉烬暖 海绡翁曰：此因闻箫鼓，而思旧人也，亦为其去姬而作。起七字千锤百炼而出之。〔 蜜沉〕伏〔愁香〕，〔烟袅〕伏〔云渺〕，〔麟带〕，旧意。〔舞箫〕，今情。作两 边钩勒。〔恨缕情丝〕，提起。〔银屏别是一处〕，非贵人家。垂柳腰小，亦指所思 之人，与贵家按舞无涉。〔绿水清明〕是其最难忘处，当年邂逅，正此时也。乃彼则 银屏难到，此则客枕幽单，徘徊叹息，盖为此耳。〔香兰如笑〕按舞之乐，而已则歌 沉人去，惟有落泪。一篇神理，注此二句，题目是借他人酒杯。

浣溪沙|朝代：宋朝|作者：吴文英
门隔花深梦旧游。夕阳无语燕归愁。玉纤香动小帘钩。 
落絮无声春堕泪，行云有影月含羞。东风临夜冷于秋。 

浣溪沙‧门隔花深 海绡翁曰：〔梦〕字点出所见，惟夕阳归燕。〔玉纤香动〕，则可闻而不可见矣。是 真是幻，传神阿堵，门隔花深故也。〔春堕泪〕为怀人，〔月含羞〕因隔面，义兼比 兴。东风临夜，回睇夕阳，俯仰之间，已为陈迹，即一梦亦有变迁矣。〔秋〕字不是 虚拟，有事实在，即起句之旧游也。秋去春来，又换一番世界，一〔冷〕字可思。此 篇全从张子澄〔别梦依依到谢家〕一诗化出，须看其游思缥缈，缠绵往复处。

浣溪沙|朝代：宋朝|作者：吴文英
波面铜花冷不收。玉人垂钓理纤钩。月明池阁夜来秋。 
江燕话归成晓别，水花红减似春休。西风梧井叶先愁。 

浣溪沙‧波面铜花 海绡翁曰：〔玉人垂钓理纤钩〕，是下，句倒影，非谓真有一玉人垂钓也。〔纤钓〕 是月，〔玉人〕言风景之佳耳。〔月明池阁〕，下句醒出。甲稿解蹀躞〔可怜残照西 风，半妆楼上〕，半妆亦谓残照西风。西子西湖，比兴常例，浅人不察，则谓觉翁晦 耳。

风入松|朝代：宋朝|作者：吴文英
兰舟高荡涨波凉。愁被矮桥妨。暮烟疏雨西园路，误秋娘、浅约宫黄。还泊邮亭唤酒，旧曾送客斜阳。 
蝉声空曳别枝长。似曲不成商。御罗屏底翻歌扇，忆西湖、临水开窗。和醉重寻幽梦，残衾已断熏香。 

风入松‧兰舟高荡 海绡翁曰：此非赋桂，乃借桂怀人也。西园送客，是一篇之眼。客者，妾也。西园， 故居。邮亭，别地。既被妨，故还泊，而秋娘不可见矣，此游固未到西园。蝉声似曲 ，歌扇都非，〔临水开窗〕，故居回首，至重寻已断，则西园固可不到矣，何恨于矮 桥哉。和醉应唤酒，脉络字字可寻。

探芳信|朝代：宋朝|作者：吴文英
为春瘦。更瘦如梅花，花应知否。任枕函云坠，离怀半中酒。雨声楼阁春寒里，寂寞收灯后。甚年年、斗草心期，探花时候。
娇懒强拈绣。暗背里相思，闲供晴昼。玉合罗囊，兰膏渍红豆。舞衣叠损金泥凤，妒折阑干柳。几多愁、两点天涯远岫。

探芳讯‧为春瘦 海绡翁曰：本是伤离，却说为春。半草探花，佳时易过，雨声如此，晴昼奈何。曰年 年，则离非一日。曰半中酒，则此怀何堪。用两层逼出换头一句。以下全写相思，相 思是骨。外面只见娇懒，传神阿堵，须理会此两句。

花犯|朝代：宋朝|作者：吴文英
小娉婷，青铅素靥，蜂黄暗偷晕。翠翘敧鬓。昨夜冷中庭，月下相认。睡浓更苦凄风紧。惊回心未稳。送晓色、一壶葱篟，才知花梦谁。
湘娥化作此幽芳，凌波路，古岸云沙遗恨。临砌影，寒香乱、冻梅藏韵。熏炉畔、旋移傍枕。又还见、玉人垂绀鬒。料唤赏、清华池馆，台杯须满引。

花犯‧小娉婷 海绡翁曰：自起句至相认，全是梦境。〔昨夜〕，逆入。〔惊回〕，反跌。极力为〔 送晓色〕一句追逼。复以〔花梦准〕三字钩转作结。后片是梦非梦，纯是写神。〔还 又见〕应上〔相认〕，〔料唤赏〕应上〔送晓色。〕眉目清醒，度人金针。全从赵师 雄梦梅花化出，须看其离合顺逆处。

解连环|朝代：宋朝|作者：吴文英
暮檐凉薄。疑清风动竹，故人来邈。渐夜久、闲引流萤，弄微照素怀，暗呈纤白。梦远双成，凤笙杳、玉绳西落。掩綀帷倦入，又惹旧愁，汗香阑角。
银瓶恨沉断索。叹梧桐未秋，露井先觉。抱素影、明月空闲，早尘损丹青，楚山依约。 翠冷红衰，怕惊起、西池鱼跃。记湘娥、绛绡暗解，褪花坠萼。 

解连环‧暮檐凉薄 海绡翁曰：起三句兴与新雁过妆楼〔风檐近、浑疑玉佩丁东〕同意，盖亦思去妾而作 也。暮凉，起赋。〔故人〕，点出。〔来邈〕一断，却以〔夜久〕承〔暮凉〕。〔纤 白〕一断，却以〔梦远〕承〔来邈〕。掩帷倦入，跌进一步，复以栏承檐。笔笔断， 笔笔续，须看其往复脱换处。换头六字，一篇命意所注。未秋先觉，加一倍写，钩勒 浑厚。〔抱素影〕三句，谓旧意犹在，未忍弃捐。〔翠冷〕二句，谓其人已去。〔绛 绡暗解〕，追忆相逢，〔褪花坠萼〕，则而今憔悴，人事风景，一气熔铸，觉翁长技 。明月谓扇，楚山扇中之画，却暗藏高唐神女事，疑其人此时已由吴入楚也。

高阳台|朝代：宋朝|作者：吴文英
修竹凝妆，垂杨驻马，凭阑浅画成图。山色谁题？楼前有雁斜书。东风紧送斜阳下，弄旧寒、晚酒醒馀。自消凝，能几花前，顿老相如。
伤春不在高楼上，在灯前攲枕，雨外熏炉。怕舣游船，临流可奈清臞？飞红若到西湖底，搅翠澜、总是愁鱼。莫重来，吹尽香绵，泪满平芜。 

高阳台‧修竹凝妆 海绡翁曰：〔浅画成图〕，半壁偏安也。〔山色谁题〕，无与托国者。〔东风紧送〕 ，则危急极矣。〔凝妆〕〔驻马〕，依然欢会。酒醒人老，偏念旧寒，灯前雨外，不 禁伤春矣。〔愁鱼〕，殃及池鱼之意。〔泪满平芜〕，则城邑丘墟，高楼何有焉。故 曰〔伤春不在高楼上〕，是吴词之极沉痛者。

扫花游|朝代：宋朝|作者：吴文英
水云共色，渐断岸飞花，雨声初峭。步帷素袅。想玉人误惜，章台春老。岫敛愁蛾，半洗铅华未晓。舣轻棹。似山阴夜晴，乘兴初到。
心事春缥缈。记遍地梨花，弄月斜照。旧时斗草。恨凌波路钥，小庭深窈。冻涩琼箫，渐入东风郢调。暖回早。醉西园、乱红休扫。

扫花游‧水云共色 海绡翁曰：〔水云共色〕，正面空处起步。〔章台春老〕，侧面实处转步。〔山阴夜 晴〕，对面宽处歇步。〔遍地梨花〕，复侧面空处回步，以下步步转，步步歇，往复 盘旋，一步一境。换头五字，贯澈上下，通体浑融矣。

声声慢|朝代：宋朝|作者：吴文英
檀栾金碧，婀娜蓬莱，游云不蘸芳洲。露柳霜莲，十分点缀成秋。新弯画眉未稳，似含羞、低护墙头。愁送远，驻西台车马，共惜临流。
知道池亭多宴，掩庭花、长是惊落秦讴。腻粉阑干，犹闻凭袖香留。输他翠涟拍甃，瞰新妆、时浸明眸。帘半卷，带黄花、人在小楼。

声声慢‧檀栾金碧 海绡翁曰：郭希道池亭，即清华池馆，是觉翁常游之地。孙无怀只以别筵暂驻，平时 之多宴，固未与也。〔知道〕二字，为无怀设想，真是黯然销魂。〔腻粉〕以下，纯 作痴恋语，为惜别加倍出力。学者须听弦外音。人在、凝眸、瞰妆，纯用倒捲。共惜 、知道、轮他，是词中点晴。起八字殊有拙致。

杏花天|朝代：宋朝|作者：吴文英
幽欢一梦成炊黍。知绿暗、汀菰几度。竹西歌断芳尘去。宽尽经年臂缕。
梅黄后、林梢更雨。小池面、啼红怨暮。当时明月重生处。楼上宫眉在否。

杏花天‧幽欢一梦 海绡翁曰：〔幽欢一梦成炊黍〕，以下三句缴足，〔楼上宫眉在否〕，以上三句逼取 ，顺逆往来，无不如意。

青玉案|朝代：宋朝|作者：吴文英
新腔一唱双金斗。正霜落、分甘手。已是红窗人倦绣。春词裁烛，夜香温被，怕减银壶漏。 
吴天雁晓云飞后。百感情怀顿疏酒。彩扇何时翻翠袖。歌边拌取，醉魂和梦，化作梅边瘦。

青玉案‧新腔一唱 海绡翁曰：〔疏酒〕，因无翠袖故也，却用上阕人家度岁之乐，层层对照，为〔何时 〕二字，十二分出力。

金缕歌|朝代：宋朝|作者：吴文英
乔木生云气。访中兴、英雄陈迹，暗追前事。战舰东风慳借便，梦断神州故里。旋小筑、吴宫闲地。华表月明归夜鹤，叹当时、花竹今如此。枝上露，溅清泪。
遨头小簇行春队。步苍苔、寻幽别坞，问梅开未。重唱梅边新度曲，催发寒梢冻蕊。此心与、东君同意。后不如今今非昔，两无言、相对沧浪水。怀此恨，寄残醉。

金缕歌‧乔木生云气 海绡翁曰：〔此心与、东君同意〕，能将履斋忠款道出。是时边事日亟，将无韩岳， 国脉微弱，又非昔时。愎斋意主和守，而屡疏不省，卒致败亡。则所谓〔后不如今今 非昔，两无言、相对沧浪水。怀此恨、寄残醉〕也。言外寄慨，学者须理会此旨。前 阕沧浪起，看梅结。后阕看梅起，沧浪结。章法一丝不走。


夜游宫|朝代：宋朝|作者：吴文英
竹窗听雨，坐久隐几就睡，既觉，见水仙娟娟于灯影中

窗外捎溪雨响。映窗里、嚼花灯冷。浑似萧湘系孤艇。见幽仙，步凌波，月边影。
香苦欺寒劲。牵梦绕、沧涛千顷。梦觉新愁旧风景。绀云欹，玉搔斜，酒初醒。

夜游宫‧窗外捎溪 海绡翁曰：通章只做〔梦觉新愁旧风景〕一句。〔见幽仙，步凌波，月边影〕，是觉 。〔绀云欹，玉搔斜，酒初醒〕，又复入梦矣。

梦芙蓉|朝代：宋朝|作者：吴文英
西风摇步绮。记长堤骤过，紫骝十里。断桥南岸，人在晚霞外。锦温花共醉。当时曾共秋被。自别霓裳，应红销翠冷，霜枕正慵起。 
惨澹西湖柳底。摇荡秋魂，夜月归环佩。书图重展，惊认旧梳洗。去来双翡翠。难传眼恨眉意。梦断琼娘，仙云深路杳，城影蘸流水。

梦芙蓉‧西风摇步绮 海绡翁曰：前阕全写真花。〔记长是〕，逆入。〔当时〕，平出。〔自别〕转〔慵 起〕结，然后以〔秋魂〕起、〔环佩〕落，千回百折以出。〔画图重展〕四字，真有 玉花却在御榻上之意。〔惊认旧梳洗〕，真有圉人太仆皆惆怅之意。〔林断琼娘〕， 复回顾前阕，又真有榻上庭前屹相向之意。写神固不待言，难得如此笔力。

尾犯|朝代：宋朝|作者：吴文英
翠被落红妆，流水腻香，犹共吴越。十载江枫，冷霜波成缬。灯院静、凉花乍翦，桂园深、幽香旋折。醉云吹散，晚树细蝉，时替离歌咽。
长亭曾送客，为偷赋、锦雁留别。泪接孤城，渺平芜烟阔。半菱镜、青门重售，采香堤、秋兰共结。故人憔悴，远梦越来溪畔月。

尾犯‧翠被落红妆 海绡翁曰：此因浪翁客吴，而思在吴之人也。在吴之人，即其去姬。〔流水腻香，犹 共吴越〕，托此起兴，言外见人之不如。〔十载〕二句，请其人留吴已久，有如此曲 折，则蝉歌之咽，盖不为今别矣。〔曾送客〕，揭出。项庄舞剑，固意在沛公。〔锦 雁〕是西湖上山，祝英台近所谓〔锦雁峰〕前也。下二句，谓其人去，则锦雁之泪眼 ，与孤城接连，惟见〔平芜烟阔〕耳。半镜犹冀重逢，故人但有梦见，茫茫此恨，不 知已浪翁能代传否。篇中忽吴忽越，极神光离合之妙。

玉胡蝶|朝代：宋朝|作者：吴文英
角断竿鸣疏点，倦萤透隙，低弄书光。一寸悲秋，生动万种凄凉。旧衫染、唾凝花碧，别泪想、妆洗蜂黄。楚魂伤。雁汀沙冷，来信微茫。都忘。孤山旧赏，水沈熨露，岸锦宜霜。败叶题诗，御沟应不到流湘。数客路、又随淮月，羡故人、还买吴航。两凝望。满城风雨，催送重阳。

玉蝴蝶‧角断竿鸣疏点 海绡翁曰：此篇脉络颇不易寻，今为细绎之。当先认定〔书光〕〔书〕字，谓得其去 姬书札也。〔生动〕〔凄凉〕，全为此书。所谓〔万种〕，只此一事。秋气特佐人悲 耳。〔旧衫〕二句，乃从去时追写。谓临别之泪，染此衫中，今则已成旧色，为此书 提起。而〔花碧〕〔蜂黄〕，皆历历在目，所谓凄凉也。〔伤〕字，又提。〔楚魂〕 应悲秋，〔雁汀〕〔来信〕，收束〔书〕字。以虚结实。〔都忘〕，反接，最奇幻， 得此二字，超然遐举矣。言未得书前，往事都不记省也。〔水沉〕，花香。〔岸锦〕 ，叶色。旧赏，则未别前事。御沟题叶，又是定情之始。今则此情〔应不到流湘〕矣 ，盖其人已由吴入楚也。〔数客路、又随淮月〕，又将由楚入淮，则身益零落，固不 如居吴时也，吴则觉翁常游之地，故曰〔羡故人还买吴航〕，二语盖皆书中所具。语 语徵实，笔笔凌空，两结尤极缥缈之致。

点绛唇|朝代：宋朝|作者：吴文英
时霎清明，载花不过西园路。嫩阴绿树。正是春留处。
燕子重来，往事东流去。征衫贮。旧寒一缕。泪湿风帘絮。

点绛唇‧时霎清明 海绡翁曰：此亦思去姬而作。〔西园〕，故居。〔清明〕，邂逅之始。〔春留〕，正 见人去。却只言往事，只言旧寒。既云不过，则绿阴燕子，皆是想像之词，当前惟有 征衫之泪耳。

解连环|朝代：宋朝|作者：吴文英
思和云结。断江楼望睫，雁飞无极。正岸柳、衰不堪攀，忍持赠故人，送秋行色。岁晚来时，暗香乱、石桥南北。又长亭暮雪，点点泪痕，总成相忆。
杯前寸阴似掷。几酬花唱月，连夜浮白。省听风、听雨笙箫，向别枕倦醒，絮扬空碧。片叶愁红，趁一舸、西风潮汐。叹沧波、路长梦短，甚时到得。

解连环‧思和云结 海绡翁：云起梦结，游思缥缈，空际传神。中间〔来时〕，逆挽。〔相忆〕，倒提。 全章机杼，定此数处。其馀设情布景，皆随手点缀，不甚著力。

拜新月慢|朝代：宋朝|作者：吴文英
绛雪生凉，碧霞笼夜，小立中庭芜地。昨梦西湖，老扁舟身世。叹游荡，暂赏、吟花酌露尊俎，冷玉红香罍洗。眼眩魂迷，古陶洲十里。 
翠参差、澹月平芳砌。砖花滉、小浪鱼鳞起。雾盎浅障青罗，洗湘娥春腻。荡兰烟、麝馥浓侵醉。吹不散、绣屋重门闭。又怕便、绿减西风，泣秋檠烛外。 

拜新月慢‧绛雪生凉 海绡翁曰：〔昨梦〕九字，脱开以取远神。以下即事感叹。〔身世游荡〕四字是骨。 后阕复起。三句作层层跌宕，回视昨梦，真如海上三神山矣。绛都春南楼坠燕，海绡 翁曰：〔坠燕〕，去妾也。已成往事，故曰又。〔叶吹〕十一字，言我朝暮只如此过 。从〔夜凉〕再展一步，然后以〔当时〕句提起，〔客路〕句跌落。〔雾鬟〕三句， 一步一转，收合〔明月娉婷〕。〔别馆〕正对〔南楼〕，乍识似人，从不见转出。〔 旧色旧香〕，又似真见，〔閒雨閒云情终浅〕，则又不如不见矣。层层脱换，然后以 〔真真难画〕，只作花看收住。复转一步作结，笔力直破馀地。

瑞龙吟|朝代：宋朝|作者：吴文英
黯分袖。肠断去水流萍，住船系柳。吴宫娇月娆花，醉题恨倚，蛮江豆蔻。 
吐春绣。笔底丽情多少，眼波眉岫。新园锁却愁阴，露黄漫委，寒香半亩。 
还背垂虹秋去，四桥烟雨，一宵歌酒。犹忆翠微携壶，乌帽风骤。西湖到日，重见梅钿皱。谁家听、琵琶未了，朝骢嘶漏。印剖黄金籀。待来共凭，齐云话旧。莫唱朱樱口。生怕遣、楼前行云知后。泪鸿怨角，空教人瘦。

瑞龙吟‧黯分袖 海绡翁曰：一词有一词命意所在，不得其意，则词不可读也。题是梦窗送梅津，词则 惟说梅津伤别。所伤又是他人，置身题外，作旁观感叹，用意透过数层。〔黯分袖〕 ，谓梅津在吴，所眷者此时不在别筵也。第一二段设景设情，皆是空际存想。后阕始 叙别筵，一宵歌酒，陡住。翠微是西湖上山，故下云〔西湖到日〕。〔犹忆〕是逆溯 ，〔到日〕是倒提。〔谁家听、琵琶未了，朝骢嘶漏〕，乃用孙巨源在李太尉家闻召 事。梅津此时盖由吴赴阙也。〔待来共凭，齐云话旧〕，一笔钩转。然后以〔莫唱朱 樱口〕一句归到别筵。〔空教人瘦〕，则黯分袖之人也。吴词之奇幻，真是急索解人 不得。

忆旧游|朝代：宋朝|作者：吴文英
送人犹未苦，苦送春、随人去天涯。片红都飞尽，正阴阴润绿，暗里啼鸦。赋情顿雪双鬓，飞梦逐尘沙。叹病渴凄凉，分香瘦减，两地看花。
西湖断桥路，想系马垂杨。依旧欹斜。葵麦迷烟处，问离巢孤燕，飞过谁家。故人为写深怨，空壁扫秋蛇。但醉上吴台，残阳草色归思赊。

忆旧游‧送人犹未苦 海绡翁曰：言是伤春，意是忆别，此恨有触即发，全不注在澹翁也，故曰〔送人犹未 苦〕〔片红〕〔润绿〕，比兴之义。跌起赋情，笔力奇重。病渴分香，意乃大明。不 为送人，亦不为送春矣。〔西湖断桥〕，昔之别地。下二句，言风景不殊。〔离巢〕 二句，谓其人已去。〔故人〕，指澹翁。写怨正与赋情对看，言我方在此赋情，故人 则到彼，为我写怨矣。澹翁此行，当是由吴入杭。

三姝媚|朝代：宋朝|作者：吴文英
湖山经醉惯，渍春衫、啼痕酒痕无限。又客长安，叹断襟零袂，涴尘谁浣？紫曲门荒，沿败井、风摇青蔓。对语东邻，犹是曾巢，谢堂双燕。

春梦人间须断，但怪得当年，梦缘能短！绣屋秦筝，傍海棠偏爱，夜深开宴。舞歇歌沉，花未减、红颜先变。伫久河桥欲去，斜阳泪满。

三姝媚‧湖山经醉惯 海绡翁曰：过旧居，思故国也。读起句，可见〔啼痕酒痕〕，悲欢离合之迹。以下缘 情布景，凭吊兴亡，盖非仅兴怀陈迹矣。〔春梦〕须断，往来常理，人间二字，不可 忽过。正见天上可哀，〔梦缘能短〕，治日少也。〔秦筝〕三句，回首承平，〔红颜 先变〕，盛时已过，则惟有斜阳之泪，送此湖山耳。此盖觉翁晚年之作，读草窗〔与 君共承平年少〕，及玉田〔独怜水楼赋笔，有斜阳还怕登临〕，可与知此词。

新雁过妆楼|朝代：宋朝|作者：吴文英
梦醒芙蓉。风檐近、浑疑佩玉丁东。翠微流水，都是惜别行踪。宋玉秋花相比瘦，赋情更苦似秋浓。小黄昏，绀云暮合，不见征鸿。 
宜城当时放客，认燕泥旧迹，返照楼空。夜阑心事，灯外败壁哀蛩。江寒夜枫怨落，怕流作题情肠断红。行云远，料澹蛾人在，秋香月中。

新雁过妆楼·梦醒芙蓉 海绡翁曰：〔翠微〕西湖上山，〔流水〕则西湖也。其人以春来以秋去。故曰〔苦似 春浓〕。〔绀云未合〕，佳人未来之意。〔不见征鸿〕，则音问全无。〔宜城放客〕 ，分明点出江枫夜落，其人在吴。下句谓其思我题叶相寄，亦如我之赋情也。结与起 应，神光离合。

隔浦莲近|朝代：宋朝|作者：吴文英
榴花依旧照眼。愁褪红丝腕。梦绕烟江路，汀菰绿薰风晚。年少惊送远。吴蚕老、恨绪萦抽茧。旅情懒。扁舟系处，青帘浊酒须换。
一番重午，旋买香蒲浮盏。新月湖光荡素练。人散。红衣香在南岸。

隔浦莲近‧榴花依旧 海绡翁曰：〔依旧〕，逆入。〔梦绕〕，平出。〔年少〕，逆入。〔恨绪〕，平出。 笔笔断，笔笔续。〔旅情懒〕三字，缩入上段看。以下言长桥重午，只如此过，无复 他情。词极萧散，意极含蓄。

应天长|朝代：宋朝|作者：吴文英
丽花斗靥，清麝溅尘，春声遍满芳陌。竟路障空云幕，冰壶浸霞色。芙容镜，词赋客。竞绣笔、醉嫌天窄。素娥下，小驻轻镳，眼乱红碧。
前事顿非昔，故苑年光，浑与世相隔。向暮巷空人绝，残灯耿尘壁。凌波恨，帘户寂。听怨写、堕梅哀笛。伫立久，雨暗河桥，谯漏疏滴。

应天长‧丽花斗靥 海绡翁曰：上阕全写盛时节物，极力为换头三句追逼。至〔巷空人绝，残灯尘壁〕， 则几不知为元夕矣。此与六丑吴门元夕风雨立意自异。此见盛极必衰，彼则今昔之感 。

解蹀躞|朝代：宋朝|作者：吴文英
醉云又兼醒雨，楚梦时来往。倦蜂刚著梨花、惹游荡。还作一段相思，冷波叶舞愁红，送人双桨。 
暗凝想。情共天涯秋黯，朱桥锁深巷。会稀投得轻分、顿惆怅。此去幽曲谁来，可怜残照西风，半妆楼上。

解蹀躞‧醉云又兼醒雨 海绡翁曰：此盖其人去后，过其旧居而作也。从题前起，言前此未来，魂梦固已时到 矣。且疑醉疑醒，如倦蜂之迷著矣。〔梨花〕乃用梨花云事，亦梦也。三句一气，非 景语。〔还做一段相思〕，从下二句见。〔还做〕句，倒提。下二句，逆挽。〔朱桥 深〕巷，〔残照西风〕，梦境依稀，通体浑化，欲学清真，当先识此种。

莺啼序|朝代：宋朝|作者：吴文英
　　横塘棹穿艳锦，引鸳鸯弄水。断霞晚、笑折花归，绀纱低护灯蕊。润玉瘦，冰轻倦浴，斜拖凤股盘云坠。听银床，声细梧桐，渐搅凉思。
　　窗隙流光，冉冉迅羽，诉空梁燕子。误惊起、风竹敲门，故人还又不至。记琅玕、新诗细掐，早陈迹、香痕纤指。怕因循，罗扇恩疏，又生秋意。
　　西湖旧日，画舸频移，叹几萦梦寐。霞佩冷，叠澜不定，麝霭飞雨，乍湿鲛绡，暗盛红泪。綀单夜共，波心宿处，琼箫吹月霓裳舞，向明朝、未觉花容悴。嫣香易落，回头澹碧销烟，镜空画罗屏里。
　　残蝉度曲，唱彻西园，也感红怨翠。念省惯、吴宫幽憩，暗柳追凉，晓岸参斜，露零沤起。丝萦寸藕，留连欢事，桃笙平展湘浪影，有昭华秾李冰相倚。如今鬓点凄霜，半箧秋词，恨盈蠹纸。

莺啼序‧横塘棹穿艳锦 海绡翁曰：〔横塘〕，吴地，伏结段之吴宫。〔西园〕，杭居，承第三段之〔西湖〕 。第二段闭门思旧，空际盘旋，是全篇精神血脉贯注处。花归而人不至，旧愁新恨， 掩抑怨断，当为其去姬作。

惜黄花慢|朝代：宋朝|作者：吴文英
次吴江，小泊，夜饮僧窗惜别。邦人赵簿携小妓侑尊。连歌数阕，皆清真词。酒尽已四鼓。赋此词饯尹梅津。
送客吴皋，正试霜夜冷，枫落长桥。望天不尽，背城渐杳，离亭黯黯，恨永迢迢。翠香零落红衣老，暮愁锁、残柳眉梢。念瘦腰、沈郎旧日，曾系兰桡。
仙人凤咽琼箫，怅断魂送远，《九辩》难招。醉鬟留盼，小窗剪烛，歌云载恨，飞上银霄。素秋不解随船去，败红趁一叶寒涛。梦翠翘，怨鸿料过南谯。

惜黄花慢‧送客吴皋 海绡翁曰：题外有事，当与瑞龙吟黯分袖参看。〔沈郎〕谓梅津，〔系兰桡〕，盖有 所眷也。〔仙人〕谓所眷者，〔凤箫〕则有夫妇之分。〔断魂〕二句，言如此分别， 虽九辩难招，况清真词乎。含思凄婉，转出下四句，实处皆空矣。〔素秋〕言此间风 景，不随船去则两地趁涛，惟叶依稀有情。〔翠翘〕即上之仙人，特不知与瑞龙吟所 别，是一是二。

齐天乐|朝代：宋朝|作者：吴文英
曲尘犹沁伤心水，歌蝉暗惊春换。露藻清啼，烟梦淡碧，先结湖山秋怨。波帘翠卷。叹霞薄轻绡，汜人重见。傍柳追凉，暂疏怀袖负纨扇。
南花清斗素靥，画船应不载，坡静诗卷。泛酒芳筩，题名蠹壁，重集湘鸿江燕。平芜未剪。怕一夕西风，镜心红变。望极愁生，暮天菱唱远。

齐天乐‧曲尘犹沁 海绡翁曰：此夏日泛湖作也。〔春换〕，逆入。〔秋怨〕，倒提。〔平芜未剪〕，钗 勒。〔一夕西风〕，空际转身，极离合脱换之妙。


踏莎行|朝代：宋朝|作者：吴文英
润玉笼绡，檀樱倚扇。绣圈犹带脂香浅。榴心空叠舞裙红，艾枝应压愁鬟乱。
午梦千山，窗阴一箭。香瘢新褪红丝腕。隔江人在雨声中，晚风菰叶生秋怨。

踏莎行‧润玉笼绡 海绡翁曰：读上阕，几疑真见其人矣。换头点睛，却只一梦。惟有雨声菰叶，伴人凄 凉耳。生秋怨，则时节风物，一切皆空。

青玉案|朝代：宋朝|作者：吴文英
短亭芳草长亭柳。记桃叶，烟江口。今日江村重载酒。残杯不到，乱红青冢，满地闲春绣。翠阴曾摘梅枝嗅。还忆秋千玉葱手。红索倦将春去後。蔷薇花落，故园胡蝶，粉薄残香瘦。

青玉案‧短亭芳草 海绡翁曰：此与〔黄蜂频扑鞦韆索〕异矣，岂其人已没乎。词极凄艳，却具大起大落 之势，大家之异人如此。

浪淘沙|朝代：宋朝|作者：吴文英
灯火雨中船。客思绵绵。离亭春草又秋烟。似与轻鸥盟未了，来去年年。
往事一潸然。莫过西园。凌波香断绿苔钱。燕子不知春事改，时立秋千。

浪淘沙‧灯火雨中船 海绡翁曰：〔春草〕，邂逅之始。〔秋烟〕，别时。〔来去年年〕，遂成往事，〔西 园〕，故居，〔春事改〕，人事迁，也不承上阕秋字。

六丑|朝代：宋朝|作者：吴文英
渐新鹅映柳，茂苑锁、东风初掣。馆娃旧游，罗襦香未灭。玉夜花节。记向留连处，看街临晚，放小帘低揭。星河潋艳春云热。笑靥敧梅，仙衣舞缬。澄澄素娥宫阙。醉西楼十二，铜漏催彻。红消翠歇。叹霜簪练发。过眼年光，旧情尽别。泥深厌听啼鴂。恨愁霏润沁，陌头尘袜。青鸾杳、细车音绝。却因甚、不把欢期，付与少年华月。残梅瘦、飞趁风雪。向夜永，更说长安梦，灯花正结。

六丑‧渐新鹅映柳 海绡翁曰：题是〔吴门元夕风雨〕。上阕乃全写昔之无风雨，却以〔年光旧情尽别〕 作钩勒。下文风雨只閒閒带出。〔少年花月〕，回首承平。〔长安梦〕，望京华也。 天时人事之感，故国平居之思，复谁领得。

鹧鸪天|朝代：宋朝|作者：吴文英
鸦带斜阳归远树。无人听、数声钟暮。日与愁长，心灰香断，月冷竹房扃户。
画扇青山吴苑路。傍怀袖、梦飞不去。忆别西池，红绡盛泪，肠断粉莲啼路。

鹧鸪天‧池上红衣 海绡翁曰：〔杨柳阊门〕，其去姬所居也。全神注定，是此一句。〔吴鸿归信〕，言 己亦将去此间矣，眼前风景何有焉。

夜行船|朝代：宋朝|作者：吴文英
鸦带斜阳归远树。无人听、数声钟暮。日与愁长，心灰香断，月冷竹房扃户。
画扇青山吴苑路。傍怀袖、梦飞不去。忆别西池，红绡盛泪，肠断粉莲啼路。

夜行船‧鸦带斜阳 海绡翁曰：此与鹧鸪天皆寓化度寺作。彼之池上，化度寺中之池。此言〔西池〕，西 园中之池，当时别地也。两首合看，意乃大明。

古香慢|朝代：宋朝|作者：吴文英
怨娥坠柳，离佩摇葓，霜讯南圃。漫忆桥扉，倚竹袖寒日暮。还问月中游，梦飞过、金风翠羽。把残云、胜水万顷，暗熏冷麝凄苦。
渐浩渺、凌山高处。秋澹无光，残照谁主。露粟侵肌，夜约羽林轻误。翦碎惜秋心，更肠断、珠尘藓路。怕重阳，又催近、满城细雨。

古香慢‧怨娥坠柳 海绡翁曰：此亦伤宋室之衰也。〔月中游〕用唐玄宗事。〔残云剩水〕，则无复霓裳 之盛矣。〔夜约羽林〕用汉武帝事，〔轻误〕则屯卫非人矣。沧浪韩王别业，故家乔 木，触目生哀。故后阕遂纵怀故国，〔残照谁主〕，不禁说出。重阳催近，光景无多 ，势将岌岌。词则如五云楼阁，缥缈空际，不可企矣。〔金风翠羽〕是七夕，〔月中 游〕则中秋也，重阳又催近，由此转出，由此转出，离合之妙如此。豪宕感激，真气 弥满，却非稼轩。尝论词有真气，有盛气。真气内充，盛气外著，此稼轩也。学稼轩 者无其真气，而欲袭其盛气，鲜有不败者矣。能者则真气内含，盛气外敛。

夜游宫|朝代：宋朝|作者：吴文英
人去西楼雁杳。叙别梦、扬州一觉。云澹星疏楚山晓。听啼乌，立河桥，话未了。
雨外蛩声早。细织就、霜丝多少。说与萧娘未知道。向长安，对秋灯，几人老。 

夜游宫‧人去西楼 海绡翁曰：〔楚山〕梦境，〔长安〕，京师，是运典。〔扬州〕则旧游之地，是赋事 。此时觉翁身在临安也。词则沉朴浑厚，直是清真后身。

点绛唇|朝代：宋朝|作者：吴文英
明月茫茫，夜来应照南桥路。梦游熟处。一枕啼秋雨。 
可惜人生，不向吴城住。心期误。雁将秋去。天远青山暮。

点绛唇‧明月茫茫 海绡翁曰：词中句句是怀人，且至于梦，至于啼。又曰〔可惜人生〕，曰〔心期误〕 ，凄咽如此，决非徒为吴吟可知。与当杨柳阊门参看。

惜秋华|朝代：宋朝|作者：吴文英
细响残蛩，傍灯前、似说深秋怀抱。怕上翠微，伤心乱烟残照。西湖镜掩尘沙，翳晓影、秦鬟云扰。新鸿，唤凄凉、渐入红萸乌帽。
江上故人老。视东篱秀色，依然娟好。晚梦趁、邻杵断，乍将愁到。秋娘泪湿黄昏，又满城、雨轻风小。闲了。看芙容、画船多少。

惜秋华‧细响残蛩 海绡翁曰：〔残蛩〕正见深秋，细响则怀抱无多耳。因物起兴，风诗之遗。已是灯前 始念残照，又由残照而追晓影，纯用倒捲。此笔尚易见，一日之中，已是不堪回首， 况隔年乎。用加倍法以逼起。换头五字如此运意，则急索解人不得矣。〔娟好〕正对 〔老〕字，有情故好。〔晚梦〕三句有情奈何，〔秋娘〕二句无情奈何。层层脱换， 笔笔变化。〔泪〕字是〔雨〕字倒影，结句缩入上〔閒〕字看。〔画船〕，多少人家 乐事。已则无心游赏，所以閒也。闭门思旧意，却不说出，含蓄之妙如此。案亦思去 姬而作。其人以秋去，故曰〔深秋怀抱〕。〔翠微〕，西湖上山，旧携手地也。〔秀 色〕〔秋娘〕，义兼比兴。题曰重九，仅半面耳。将此词与清真丹凤吟并读，宜有司 入处，则周吴之秘亦传矣。

丁香结|朝代：宋朝|作者：吴文英
香袅红霏，影高银烛，曾纵夜游浓醉。正锦温琼腻。被燕踏、暖雪惊翻庭砌。马嘶人散后，秋风换、故园梦里。吴霜融晓，陡觉暗动偷春花意。 
还似。海雾冷仙山，唤觉环儿半睡。浅薄朱唇，娇羞艳色，自伤时背。帘外寒挂澹月，向日秋千地。怀春情不断，犹带相思旧子。 
丁香结‧香袅红霏 海绡翁曰：咏物题却似纪游，又似怀旧，俯仰陈迹，无限低徊。置身空际，大起大落 ，独往独来。稼挚中有雄杰意态，读吴词者所当辨也。〔自伤时背〕，贤者退而穷处 意。〔秋风换故园梦里〕，朝局变迁也，言外之旨，善读者当自得之。

喜迁莺|朝代：宋朝|作者：吴文英
江亭年暮。趁飞雁、又听，数声柔橹。蓝尾杯单，胶牙饧澹，重省旧时羁旅。雪舞野梅篱落，寒拥渔家门户。晚风峭，作初番花讯，春还知否。何处。围艳冶、红烛画堂，博簺良宵午。谁念行人，愁先芳草，轻送年华如羽。自剔短檠不睡，空索彩桃新句。便归好，料鹅黄，已染西池千缕。
喜迁莺‧江亭年暮 海绡翁曰：〔趁飞雁、又听数声柔橹〕，已动归兴。〔蓝尾〕二句，人家节物，归兴 愈浓。至此咽住，却翻身转出旧时羁旅，言欲归不得，正不止今日江亭也。读者得诀 ，在辨承转。读六朝文如是，读吴词亦如是。〔雪舞〕以下江亭风景，言此时宜做初 番花信矣。而峭寒如此，天心尚可问乎。身世之感，言外寄慨。何处正对江亭，博 良宵，则无复关心花信，故曰〔谁念行人，愁先芳草〕。〔短檠〕二句，非红烛画堂 所知。〔便归好〕，盖犹未也。结句，正见年华如羽，见在如此，未来可知。

风入松|朝代：宋朝|作者：吴文英
画船帘密不藏香。飞作楚云狂。傍怀半卷金炉烬，怕暖销、春日朝阳。清馥晴熏残醉，断烟无限思量。
凭阑心事隔垂杨。楼燕销幽妆。梅花偏恼多情月，慰溪桥、流水昏黄。哀曲霜鸿凄断，梦魂寒蝶幽扬。

风入松‧画船帘密不藏香 海绡翁曰：是香是梦，游思缥缈，吴词之极费寻索首。〔不藏香〕，起，〔楚云〕则 梦也。〔炉烬〕承香，〔朝阳〕承云。香既不可久，则梦亦不可留，故曰〔怕暖消春 日朝阳〕。〔晴熏〕则日暖未消，〔断烟〕则馀香尚袅，断续反正，脉络井井，不得 其旨，则谓为晦耳。〔思量〕起下阕，楼隔垂杨，燕锁幽妆，人已去也。〔梅花〕二 句，影事全空，徒增烦恼。〔霜鸿〕往事，〔寒蝶〕今情，当与解蹀躞一阕参看。盖 亦为其去姬而作也。

好事近|朝代：宋朝|作者：吴文英
翠冷石床云，海上偷传新曲。弹作一檐风雨，碎芭蕉寒绿。
冰泉轻泻翠筒香，林果荐红玉。早是一分秋意，到临窗修竹。

好事近‧琴冷石床云 海绡翁曰：上阕已了，下阕加以烘托，始觉万籁皆寂。

倦寻芳|朝代：宋朝|作者：吴文英
坠瓶恨井，分镜迷楼，空闭孤燕。寄别崔徽，清瘦画图春面。不约舟移杨柳系，有缘人映桃花见。叙分携，悔香瘢漫爇，绿鬟轻翦。 
听细语、琵琶幽怨。客鬓苍华，衫袖湿遍。渐老芙蓉，犹自带霜宜看。一缕情深朱户掩，两痕愁起青山远。被西风，又惊吹、梦云分散。

倦寻芳‧坠瓶恨井 海绡翁曰：起从题前盘旋，结从题后摇曳。中间叙遇旧，真是俯仰陈迹。

朝中措|朝代：宋朝|作者：吴文英
海东明月锁云阴。花在月中心。天外幽香轻漏，人间仙影难寻。
并刀翦叶，一枝晓露，绿鬓曾簪。惟有别时难忘，冷烟疏雨秋深。

朝中措‧海东明月锁云阴 海绡翁曰：思去姬也。〔只别时难忘〕一句耳，却写得香色皆空，使人作天际真人想 。

解语花|朝代：宋朝|作者：吴文英
檐花旧滴，帐烛新啼，香润残冬被。澹烟疏绮。凌波步、暗阻傍墙挑荠。梅痕似洗。空点点、年华别泪。花鬓愁，钗股笼寒，彩燕沾云腻。 
还斗辛盘葱翠。念青丝牵恨，曾试纤指。雁回潮尾。征帆去、似与东风相避。泥云万里。应翦断、红情绿意。年少时，偏爱轻怜，和酒香宜睡。

解语花‧檐花旧滴 海绡翁曰：〔旧滴〕，逆入。〔新啼〕，平出。复以〔残冬〕钩转。三句极伸缩之妙 。〔澹烟〕二句脱开，写春人如画。梅痕二句复〔旧滴〕〔新啼〕。歇拍，复写春人 续〔凌波〕〔挑荠〕。〔辛盘葱翠〕，节物依然。〔青丝牵恨〕，旧情犹在。〔还斗 〕，平入。〔曾试〕，逆出。〔帆去〕，复由复回转落。〔泥云万里〕，重将风雨一 提，然后跌落。〔剪断红情绿意〕，〔轻怜〕〔宜睡〕，复拗转作收。笔力之大，无 坚不破。

塞垣春|朝代：宋朝|作者：吴文英
漏瑟侵琼客。润鼓借、烘炉暖。藏钩怯冷，画鸡临晓，邻语莺啭。殢绿窗、细F550浮梅盏。换蜜炬、花心短。梦惊回，林鸦起，曲屏春事天远。 
迎路柳丝裙，看争拜东风，盈灞桥岸。髻落宝钗寒，恨花胜迟燕。渐街帘影转。还似新年，过邮亭、一相见。南陌又灯火，绣囊尘香浅。

塞垣春‧漏瑟侵琼管 海绡翁曰：题是元旦。自起句至〔花心短〕，却全写除夕。至〔梦回〕〔春远〕，乃 点出春字。下阕写春事如许，回忆曲屏，向所谓远者，今乃历历在目矣。章法入神， 勿徒赏其研炼。〔柳丝裙〕，言柳丝如春人之裙也。〔争拜东风盈灞桥岸〕，是柳丝 ，是春人，写得绚烂。〔髻落〕二句，言元旦则簪花胜矣。而燕子迟来，故钗落成恨 ，用事入化。

惜秋华|朝代：宋朝|作者：吴文英
露罥蛛丝，小楼阴堕月，秋惊华鬓。宫漏未央，当时钿钗遗恨。人间梦隔西风，算天上、年华一瞬。相逢，纵相疏、胜却巫阳无准。
何处动凉讯。听露井梧桐，楚骚成韵。彩云断、翠羽散，此情难问。银河万古秋声，但望中、婺星清润。轻俊。度金针、漫牵方寸。

惜秋华‧露罥蛛丝 海绡翁曰：因〔楼阴堕月〕，而思〔宫漏未央〕。因〔宫漏未央〕而思〔钿钗遗恨〕 。触景生情，复缘情感事。以下夹叙夹议，至于此情难问，则人间天上，可哀正多， 又不独钿钗一事矣。殆未忘北狩帝后之痛乎。

烛影摇红|朝代：宋朝|作者：吴文英
碧澹山姿，暮寒愁沁歌眉浅。障泥南陌润轻酥，灯火深深院。入夜笙歌渐暖。彩旗翻、宜男舞遍。恣游不怕，素袜尘生，行裙红溅。
银烛笼纱，翠屏不照残梅怨。洗妆清靥湿春风，宜带啼痕看。楚梦留情未散。素娥愁、天深信远。晓窗移枕，酒困香残，春阴帘卷。

烛影摇红‧碧澹山姿 海绡翁曰：湖山起，坊陌承〔渐暖〕，则忘却暮寒矣。〔恣游不怕〕，并且无愁，湖 山奈何，残梅自怨，翠屏自不照，哀乐不同也。〔楚梦〕，衰世君臣，〔留情未散〕 ，彼昏不知。〔天长信远〕，犹望明时。〔春阴帘捲〕，仍复无望，如此看去，有多 少忠爱。

高阳台|朝代：宋朝|作者：吴文英
宫粉雕痕，仙云堕影，无人野水荒湾。古石埋香，金沙锁骨连环。南楼不恨吹横笛，恨晓风、千里关山。半飘零，庭上黄昏，月冷阑干。
寿阳空理愁鸾。问谁调玉髓，暗补香瘢？细雨归鸿，孤山无限春寒。离魂难倩招清些，梦缟衣、解佩溪边。最愁人，啼鸟晴明，叶底青圆。

高阳台‧宫粉雕痕 海绡翁曰：〔南楼〕七字，空际转身，是觉翁神力独运处。细雨二句，空中渲染，传 神阿堵。解此二处，读吴词方有入处。

扫花游|朝代：宋朝|作者：吴文英
冷空淡碧，带翳柳轻云，护花深雾。艳晨易午。正笙箫竞渡，绮罗争路。骤卷风埃，半掩长蛾翠妩。散红缕。渐红湿杏泥，愁燕无语。
乘盖争避处。就解佩旗亭，故人相遇。恨春太妒。溅行裙更惜，凤钩尘污。酹入梅根，万点啼痕暗树。峭寒暮。更萧萧、陇头人去。

扫花游‧冷空澹碧 海绡翁曰：不过写春阴变雨耳。〔骤捲风埃〕，从轻云深务一变。〔红湿杏泥〕，从 冷空澹碧一变。却用〔笙箫〕二句横空一断，从游人眼中看出，带起下阕。〔艳辰易 午〕，〔恨春太妒〕，是通篇眼目。天气既变，人情亦乖，奈此良辰美景何，极稼厚 深挚。

过秦楼|朝代：宋朝|作者：吴文英
藻国凄迷，麹澜澄映，怨入粉烟蓝雾。香笼麝水，腻涨红波，一镜万妆争妒。湘女归魂，佩环玉冷无声，凝情谁诉。又江空月堕，凌波尘起，彩鸳愁舞。还暗忆、钿合兰桡，丝牵琼腕，见的更怜心苦。玲珑翠屋，轻薄冰绡，稳称锦云留住。生怕哀蝉，暗惊秋被红衰，啼珠零露。能原注去声西风老尽，羞趁东风嫁与。

过秦楼‧藻国凄迷 海绡翁曰：因妒故怨，怨字倒提。〔凝情谁诉〕，怨妒都有。下阕人情物理，双管齐 下。〔哀蝉〕三句，见盛衰不常，随时变易，而道则终古不变也。〔能西风老尽，羞 趁东风嫁与〕，是在守道君子。此不肯攀援藩邸，而老于韦布之大本领，勿以齐梁小 赋读之。

海绡说词·宋周邦彦片玉词 陈洵

瑞龙吟|朝代：宋朝|作者：周邦彦
章台路，还见褪粉梅梢，试花桃树。愔愔坊陌人家，定巢燕子，归来旧处。黯凝伫，因念个人痴小，乍窥门户。侵晨浅约宫黄，障风映袖，盈盈笑语。
前度刘郎重到，访邻寻里，同时歌舞。惟有旧家秋娘，声价如故。吟笺赋笔，犹记《燕台》句。知谁伴、名园露饮，东城闲步？事与孤鸿去。探春尽是，伤离意绪。官柳低金缕。归骑晚、纤纤池塘飞雨。断肠院落，一帘风絮。

瑞龙吟‧章台路 海绡翁曰：第一段地，〔还见〕逆入，〔旧处〕平出。第二段人，〔因记〕逆入，〔 重到〕平出，作第三段起步。以下抚今追昔，层层脱卸。〔访邻寻里〕，今。〔同时 歌舞〕，昔。〔惟有旧家秋娘，声价如故〕，今犹昔。而秋娘已去，却不说出，乃吾 所谓留字诀者。于是〔吟笺赋笔〕，〔露饮〕〔閒步〕，与〔窥户〕〔约黄〕，〔障 袖〕〔笑语〕，皆如在目前矣。又吾所谓能留，则离合顺逆，皆可随意指挥也。〔事 与孤鸿去〕，咽住，将昔游一齐结束。然后以〔探春〕二句，转出今情。〔官柳〕以 下，复缘情叙景。〔一帘风絮〕，绕后一步作结。时则〔褪粉梅梢，试花桃树〕，又 成过去矣。后之视今，犹今视昔，奈此断肠院落何。


风流子|朝代：宋朝|作者：周邦彦
新绿小池塘，风帘动、碎影舞斜阳。羡金屋去来，旧时巢燕；土花缭绕，前度莓墙。绣阁里、凤帏深几许？听得理丝簧。欲说又休，虑乖芳信；未歌先噎，愁近清觞。

遥知新妆了，开朱户，应自待月西厢。最苦梦魂，今宵不到伊行。问甚时说与，佳音密耗，寄将秦镜，偷换韩香？天便教人，霎时厮见何妨。

风流子‧新绿小池塘 海绡翁曰：池塘在莓墙外，莓墙在绣阁外，绣阁又在凤帏外，层层布景，总为〔深几 许〕三字出力。既非巢燕可以任意去来，则相见亦良难矣。〔听得〕〔遥知〕，只是 不见。梦亦不到，见字绝望。甚时转出见字后路，千回百折，逼出结句。画龙点睛， 破壁飞去矣。

兰陵王|朝代：宋朝|作者：周邦彦
柳阴直，烟里丝丝弄碧。隋堤上、曾见几番，拂水飘绵送行色。登临望故国，谁识京华倦客？长亭路，年去岁来，应折柔条过千尺。

闲寻旧踪迹，又酒趁哀弦，灯照离席。梨花榆火催寒食。愁一箭风快，半篙波暖，回头迢递便数驿，望人在天北。

凄恻，恨堆积！渐别浦萦回，津堠岑寂，斜阳冉冉春无极。念月榭携手，露桥闻笛。沉思前事，似梦里，泪暗滴。

兰陵王‧柳阴直 海绡翁曰：托柳起兴，非咏柳也。〔弄碧〕一留，却出〔隋堤〕。〔行色〕一留，却 出〔故国〕。〔长亭路〕复〔隋堤上〕。〔年去岁来〕复〔曾见几番〕。〔柔条千尺 〕复拂水飘绵。全为〔京华倦客〕四字出力。第二段〔旧踪〕往事，一留。〔离席〕 今情，又一留，于是以〔梨花榆火〕一句脱开。〔愁一箭〕至〔数驿〕三句逆提。然 后以〔望人在天北〕一句，复上〔离席〕作歇拍。第三段〔渐别浦〕至〔岑寂〕，證 上〔愁一箭〕至〔波暖〕二句。盖有此渐，乃有此愁也。愁是倒提，渐是逆挽。〔春 无极〕遥接〔催寒食〕。〔催寒食〕是脱，〔春无极〕是复。结则所谓〔閒寻旧踪迹 〕也。踪迹虚提，〔月榭〕〔露桥〕实證。


琐窗寒|朝代：宋朝|作者：周邦彦
暗柳啼鸦，单衣伫立，小帘朱户。桐花半亩，静锁一庭愁雨。洒空阶、夜阑未休，故人剪烛西窗语。似楚江暝宿，风灯零乱，少年羁旅。

迟暮，嬉游处。正店舍无烟，禁城百五。旗亭唤酒，付与高阳俦侣。想东园、桃李自春，小唇秀靥今在否？到归时、定有残英，待客携尊俎。

琐窗寒‧暗柳啼鸦 海绡翁曰：此篇机杼，当认定〔故人剪烛西窗语〕一句。自起句至〔愁雨〕，是从夜 阑追溯。由户而庭，乃有此西窗。由昏而夜，乃为此剪烛。用层层赶下。〔嬉游〕五 句，又从〔暗柳〕〔单衣〕前追溯。旗亭无分，乃来此户庭。俦侣俱谢，乃见此故人 。用层层缴足作意，已极圆满。〔东园〕以下，复从后一步绕出，笔力直破馀地。〔 少年〕〔迟幕〕，大开大合，是上下片紧凑处。

丹凤吟|朝代：宋朝|作者：周邦彦
迤逦春光无赖，翠藻翻池，黄蜂游阁。朝来风暴，飞絮乱投帘幕。生憎暮景，倚墙临岸，杏靥夭斜，榆钱轻薄。昼永惟思傍枕，睡起无憀，残照犹在亭角。 
况是别离气味，坐来但觉心绪恶。痛引浇愁酒，奈愁浓如酒，无计消铄。那堪昏暝，簌簌半檐花落。弄粉调朱柔素手，问何时重握。此时此意，长怕人道著。

丹凤吟‧迤逦春光无赖 海绡翁曰：本是〔睡起无聊〕，却说〔春光无赖〕。已〔暮景〕矣，始念〔朝来〕。 已〔残照〕矣，因思〔昼永〕。笔笔逆，笔笔断，为〔迤逦〕二字曲曲传神。以垫起 换头〔况是〕二字。不为别离，已是无聊，缩入上阕，加倍出力。然后转出下句。〔 心绪恶〕则比〔无聊〕难遣，故曰〔无计〕。进此一步，已是尽头，复作何语。却以 〔那堪〕二句钩转。〔弄粉〕二句放开。至〔怕人道著〕，则无聊无计，一齐收起， 惟有无赖之春光耳。三〔无〕字极幻化。

满路花|朝代：宋朝|作者：周邦彦
金花落烬灯，银砾鸣窗雪。夜深微漏断，行人绝。风扉不定，竹圃琅玕折。玉人新间阔。著甚情悰，更当恁地时节。 
无言欹枕，帐底流清血。愁如春后絮，来相接。知他那里，争信人心切。除共天公说。不成也还，似伊无个分别。

满路花‧金花落烬灯 海绡翁曰：〔玉人新閒阔〕，脱。〔更当恁地时节〕，复上六句。后阕全写著这情怀 。前用虚提，后用实證。

庆春宫|朝代：宋朝|作者：周邦彦
云接平冈，山围寒野，路回渐转孤城。衰柳啼鸦，惊风驱雁，动人一片秋声。倦途休驾，淡烟里、微茫见星。尘埃憔悴，生怕黄昏，离思牵萦。 
华堂旧日逢迎。花艳参差，香雾飘零。弦管当头，偏怜娇凤，夜深簧暖笙清。眼波传意，恨密约、匆匆未成。许多烦恼，只为当时，一饷留情。

庆春宫‧云接平岗 海绡翁曰：前阕离思，满纸秋气。后阕留情，一片春声。而以〔许多烦恼〕一句，作 两边绾合，词境极浑化。


华胥引|朝代：宋朝|作者：周邦彦
川原澄映，烟月冥蒙，去舟如叶。岸足沙平，蒲根水冷留雁唼。别有孤角吟秋，对晓风鸣轧。红日三竿，醉头扶起还怯。 
离思相萦，渐看看、鬓丝堪镊。舞衫歌扇，何人轻怜细阅。点检从前恩爱，但凤笺盈箧。愁剪灯花，夜来和泪双叠。

华胥‧引川原澄映 海绡翁曰：日高醉起，始念夜来离思，即景叙情。顺逆申缩，自然深妙。

意难忘|朝代：宋朝|作者：周邦彦
衣染莺黄。爱停歌驻拍，劝酒持觞。低鬟蝉影动，私语口脂香。檐露滴，竹风凉。拚剧饮淋浪。夜渐深，笼灯就月，子细端相。 
知音见说无双。解移宫换羽，未怕周郎。长颦知有恨，贪耍不成妆。些个事，恼人肠。试说与何妨。又恐伊、寻消问息，瘦减容光。

意难忘‧衣染莺黄 海绡翁曰：〔檐露滴，竹风凉〕六字，如繁休伯与魏文帝笺。是时日在西隅，凉风拂 衽也。

霜叶飞|朝代：宋朝|作者：周邦彦
露迷衰草。疏星挂，凉蟾低下林表。素娥青女斗婵娟，正倍添凄悄。渐飒飒、丹枫撼晓。横天云浪鱼鳞小。似故人相看，又透入、清辉半饷，特地留照。 
迢递望极关山，波穿千里，度日如岁难到。凤楼今夜听秋风，奈五更愁抱。想玉匣、哀弦闭了。无心重理相思调。见皓月、牵离恨，屏掩孤颦，泪流多少。

霜叶飞‧露迷衰草 海绡翁曰：只是〔美人迈兮音尘绝，隔千里兮共明月〕二句耳，以换头三句结上阕。 凤楼以下，则为其人设想。一边写景，即景见情。一边写情，即情见景。双烟一气， 善学者自能于意境中求之。

法曲献仙音|朝代：宋朝|作者：周邦彦
蝉咽凉柯，燕飞尘幕，漏阁签声时度。倦脱纶巾，困便湘竹，桐阴半侵朱户。向抱影凝情处。时闻打窗雨。 
耿无语。叹文园、近来多病，情绪懒，尊酒易成间阻。缥缈玉京人，想依然、京兆眉妩。翠幕深中，对徽容、空在纨素。待花前月下，见了不教归去。

法曲献仙音‧蝉咽凉柯 海绡翁曰：著眼两〔时〕字，曰倦曰困，皆由此生。又著眼〔向、处〕字，窗外窗内 ，一齐收拾。以换头三字结足上阕。文园以下，全写抱影凝情。虚提实證，是清真度 人处。

渡江云|朝代：宋朝|作者：周邦彦
晴岚低楚甸，暖回雁翼，阵势起平沙。骤惊春在眼，借问何时，委曲到山家。涂香晕色，盛粉饰、争作妍华。千万丝、陌头杨柳，渐渐可藏鸦。
堪嗟。清江东注，画舸西流，指长安日下。愁宴阑、风翻旗尾，潮溅乌纱。今宵正对初弦月，傍水驿、深舣蒹葭。沉恨处，时时自剔灯花。

渡江云‧晴岚低楚甸 海绡翁曰：〔暖回〕二句，人归落雁后也。〔骤惊春在眼〕，偏惊物候新也。皆从前 人诗句化出。又皆宦途之感，于是不禁有羡于山家矣。〔何时〕妙，〔委曲〕又妙。 下四句极写春色，乃极写山家。换头〔堪嗟〕二字，突出甚奇。〔东〕〔西〕又奇， 〔指长安〕又奇。如此则还山无日矣。春到而人不到，谓之何哉。此行当是由荆南入 都。风翻潮溅，视山家安稳何如。水驿蒹葭，视山家偃息何如。〔处〕字如此心安处 之处，是全篇结穴。

六丑|朝代：宋朝|作者：周邦彦
正单衣试酒，怅客里、光阴虚掷。愿春暂留，春归如过翼，一去无迹。为问花何在？夜来风雨，葬楚宫倾国。钗钿堕处遗香泽，乱点桃蹊，轻翻柳陌。多情为谁追惜？但蜂媒蝶使，时叩窗隔。

东园岑寂，渐蒙笼暗碧。静绕珍丛底，成叹息。长条故惹行客，似牵衣待话，别情无极。残英小、强簪巾帻。终不似一朵，钗头颤袅，向人欹侧。漂流处、莫趁潮汐。恐断红、尚有相思字，何由见得？

六丑‧正单衣试酒 海绡翁曰：蔷薇谢后，言春去也。故直从惜春起。〔留〕字〔去〕字，将大意揭出。 〔为问家何在〕，犹言春归何处也。〔夜来〕以下，从蔷薇谢后指点。结则言蜂蝶但 解惜花，未解惜春也。惜花小，惜春大。东园二句，谢后又换一境。〔成叹息〕三字 用重笔，盖不止惜花矣。〔长条〕三句，花亦愿春暂留。〔残英〕七字，〔留〕字结 束，终不似至〔欹侧〕，〔去〕字结束。〔漂流〕七字，愿字转身。〔断红〕句逆挽 〔留〕字，何由见得逆挽〔去〕字，言外有无限意思。读之但觉回肠荡气，复何处寻 其源耶。

夜飞鹊|朝代：宋朝|作者：周邦彦
河桥送人处，凉夜何其。斜月远堕余辉，铜盘烛泪已流尽，霏霏凉露沾衣。相将散离会，探风前津鼓，树杪参旗。花骢会意，纵扬鞭，亦自行迟。迢递路回清野，人语渐无闻，空带愁归。何意重经前地，遗钿不见，斜径都迷。兔葵燕麦，向斜阳，影与人齐。但徘徊班草，欷歔酹酒，极望天西。

夜飞鹊慢‧河桥送人处 海绡翁曰：河桥逆入，前地平出。换头三句，钩勒浑厚。转出下句，始觉沉深。

满庭芳|朝代：宋朝|作者：周邦彦
风老莺雏，雨肥梅子，午阴嘉树清圆。地卑山近，衣润费炉烟。人静乌鸢自乐，小桥外、新绿溅溅。凭阑久，黄芦苦竹，拟泛九江船。
年年。如社燕，飘流瀚海，来寄修椽。且莫思身外，长近尊前。憔悴江南倦客，不堪听、急管繁弦。歌筵畔，先安簟枕，容我醉时眠。

满庭芳‧风老莺雏 海绡翁曰：层层脱卸，笔笔钩勒，面面圆成。

花犯|朝代：宋朝|作者：周邦彦
粉墙低，梅花照眼，依然旧风味。露痕轻缀，疑净洗铅华，无限佳丽。去年胜赏曾孤倚，冰盘同宴喜。更可惜，雪中高树，香篝熏素被。
今年对花最匆匆，相逢似有恨，依依愁悴。吟望久，青苔上、旋看飞坠。相将见、脆丸荐酒，人正在、空江烟浪里。但梦想，一枝潇洒，黄昏斜照水。

花犯‧粉墙低 海绡翁曰：起七字极沉著，己将三年情事，一齐摄起。旧风味从去年虚提。露痕三句 ，复为照眼作周旋。然后去年逆入，今年平出。相将倒提，梦想逆挽。圆美不难，难 在浑劲。

过秦楼|朝代：宋朝|作者：周邦彦
水浴清蟾，叶喧凉吹，巷陌马声初断。闲依露井，笑扑流萤，惹破画罗轻扇。人静夜久凭阑，愁不归眠，立残更箭。叹年华一瞬，人今千里，梦沉书远。

空见说、鬓怯琼梳，容销金镜，渐懒趁时匀染。梅风地溽，虹雨苔滋，一架舞红都变。谁信无聊为伊，才减江淹，情伤荀倩。但明河影下，还看稀星数点。
过秦楼‧水浴清蟾 海绡翁曰：通篇只做前结三句。自起句至〔更箭〕，是去秋情事。〔梅风〕三句，又 历春夏，所谓〔年华一瞬〕。〔见说〕三句，〔人今千里〕。〔谁信〕三句，〔梦沉 书远〕也。明河疏星，又到秋景。前起逆入，后结仍用逆挽。构局精奇，金针度尽。

大酺|朝代：宋朝|作者：周邦彦
对宿烟收，春禽静，飞雨时鸣高屋。墙头青玉旆，洗铅霜都尽，嫩梢相触。润逼琴丝，寒侵枕障，虫网吹黏帘竹。邮亭无人处，听檐声不断，困眠初熟。奈愁极顿惊，梦轻难记，自怜幽独。 
行人归意速。最先念、流潦妨车毂。怎奈向、兰成憔悴，卫玠清羸，等闲时、易伤心目。未怪平阳客，双泪落、笛中哀曲。况萧索、青芜国。红糁铺地，门外荆桃如菽。夜游共谁秉烛。 

大酺‧对宿烟收 海绡翁曰：玩一〔对〕字，已是惊觉后神理。〔困眠初熟〕，却又拗转。而以〔邮亭 〕五字，作中间停顿，前后周旋。换头五字陡接。〔流潦〕八字，复绕后一步出力。 然后以〔怎奈向〕三字钩转。将前阕所有情景，尽收入〔伤心目〕中。〔平阳〕二句 ，脱开作垫，跌落下六字。〔红糁〕二句，复加一层渲染，托出结句。与〔自怜幽独 〕，顾盼含情。神光离合，乍阴乍阳，美成信天人也。

塞垣春|朝代：宋朝|作者：周邦彦
暮色分平野。傍苇岸、征帆卸。烟村极浦，树藏孤馆，秋景如画。渐别离气味难禁也。更物象、供潇洒。念多材浑衰减，一怀幽恨难写。 
追念绮窗人，天然自、风韵娴雅。竟夕起相思，谩嗟怨遥夜。又还将、两袖珠泪，沈吟向寂寥寒灯下。玉骨为多感，瘦来无一把。

塞垣春‧暮色分平野 海绡翁曰：〔渐别离气味难禁也〕，脱。〔更物象、供潇洒〕，复上五句。然后以〔 念多才〕十二字，归到别离气味上。后阕全从对面写，层联而下，总收入〔追念〕二 字中，正是难禁难写处。比〔金花落烬灯〕一首，又加变化。学者悟此，固当飞?。

四园竹|朝代：宋朝|作者：周邦彦
浮云护月，未放满朱扉。鼠摇暗壁，萤度破窗，偷入书帏。秋意浓，闲贮立、庭柯影里。好风襟袖先知。 
夜何其。江南路绕重山，心知谩与前期。奈向灯前堕泪，肠断萧娘，旧日书辞。犹在纸。雁信绝，清宵梦又稀。

四园竹‧浮云护月 海绡翁曰：〔鼠摇〕〔萤度〕，于静夜怀人中见，有东山诗人之意。〔犹在纸〕二语 惊人，是明明有前期矣。读结语则仍是漫与。此等处皆千回百折而出之，尤佳在朴拙 。

隔浦莲近拍|朝代：宋朝|作者：周邦彦

新篁摇动翠葆，曲径通深窈。夏果收新脆，金丸落，惊飞鸟。浓霭迷岸草。蛙声闹，骤雨鸣池沼。
水亭小，浮萍破处，檐花帘影颠倒。纶巾羽扇，困卧北窗清晓。屏里吴山梦自到。惊觉，依然身在江表！　

隔浦莲近拍‧新篁摇动翠葆 海绡翁曰：自起句至换头第三句，皆惊觉后所见。〔纶巾〕〔困卧〕，却用逆叙。〔 身在江表〕，梦到吴山。船且到，风辄引去，仙乎仙乎。周词固善取逆势，此则尤幻 者。〔檐花帘影〕，从〔萍破处〕见。盖晓灯未灭，所以有檐花。风动帘开，所以有 帘影。若作帘花檐影，兴趣索然矣。胡仔固是胶柱鼓瑟，王?又愈引愈远。可惜于此 佳处，都未领会。

齐天乐|朝代：宋朝|作者：周邦彦
绿芜凋尽台城路，殊乡又逢秋晚。暮雨生寒，鸣蛩劝织，深阁时闻裁剪。云窗静掩。叹重拂罗裀，顿疏花簟。尚有綀囊，露萤清夜照书卷。
荆江留滞最久，故人相望处，离思何限。渭水西风，长安乱叶，空忆诗情宛转，凭高眺远。正玉液新篘，蟹螯初荐。醉倒山翁，但愁斜照敛。

齐天乐‧绿芜凋尽 海绡翁曰：此美成晚年重游荆南之作。观起句，当是由金陵入荆南。又先有次句，然 后有起句。因〔殊乡秋晚〕，始念〔绿芜凋尽〕也。留滞最久，盖合前游言之。渭水 长安指汴京。此行又将由荆南入开封矣。渡江云〔晴岚低楚甸〕，疑继此而作。王国 维谓作于金陵，微论后阕，即第二句已不可通矣。周济谓渭水长安指关中，亦非。

拜星月慢|朝代：宋朝|作者：周邦彦
夜色催更，清尘收露，小曲幽坊月暗。竹槛灯窗，识秋娘庭院。笑相遇，似觉琼枝玉树相倚，暖日明霞光烂。水盼兰情，总平生稀见。

画图中、旧识春风面。谁知道、自到瑶台畔。眷恋雨润云温，苦惊风吹散。念荒寒、寄宿无人馆。重门闭、败壁秋虫叹。怎奈向、一缕相思，隔溪山不断。

拜星月慢‧夜色催更 海绡翁曰：荒寒寄宿，追忆旧欢，只消秋?一叹。伊威在室，螵蛸在户，不可畏也， 伊可怀也。画图昭君，瑶台玉环，以比师师。在美成为相思，在道君为长恨矣，当悟 此微旨。

解连环|朝代：宋朝|作者：周邦彦
怨怀无托，嗟情人断绝，信音辽邈。纵妙手、能解连环，似风散雨收，雾轻云薄。燕子楼空，暗尘锁、一床弦索。想移根换叶，尽是旧时，手种红药。

汀洲渐生杜若。料舟移岸曲，人在天角。谩记得、当日音书，把闲语闲言，待总烧却。水驿春回，望寄我、江南梅萼。拚今生，对花对酒，为伊泪落。

解连环‧怨怀无托 海绡翁曰：全是空际盘旋。〔无托〕起，〔泪落〕结。中间〔红药〕一情，〔杜若〕 一情，〔梅萼〕一情。随手拈来，都成妙谛。梦窗〔思和云结〕，从此脱胎。味〔纵 妙手能解连环〕句，当有事实在，疑亦谓李师师也。今谓〔信音辽邈〕，昔之〔閒语 閒言〕，又不足凭。篇中设景设情，纯是空中结想，此周词之极幻者。

关河令|朝代：宋朝|作者：周邦彦
秋阴时晴渐向暝，变一庭凄冷。伫听寒声，云深无雁影。
更深人去寂静，但照壁孤灯相映。酒已都醒，如何消夜永！

关河令‧秋阴时晴 海绡翁曰：由更深而追想过去之暝色，预计未尽之长夜。神味拙厚，总是笔力有馀。

绮寮怨|朝代：宋朝|作者：周邦彦
上马人扶残醉，晓风吹未醒。映水曲，翠瓦朱檐，垂杨里，乍见津亭。当时曾题败壁，蛛丝罩，淡墨苔晕青。念去来，岁月如流，徘徊久，叹息愁思盈。

去去倦寻路程。江陵旧事，何曾再问杨琼？旧曲凄清，敛愁黛，与谁听？尊前故人如在，想念我，最关情。何须渭城？歌声未尽处，先泪零。

绮寮怨‧上马人扶残醉 海绡翁曰：此重过荆南途中作。杨琼，苏州歌者，见白香山诗。〔徘徊〕〔叹息〕， 盖有在矣。〔敛愁黛，与谁听〕，知音之感。〔何曾再问〕，正急于欲问也。〔旧曲 〕〔谁听〕，〔念我〕〔关情〕，问之不已，特不知故人在否耳。拙重之至，弥见沉 浑。江陵以下，言知音难遇也。故人二字倒钩。未歌先泪，又不止敛愁黛矣。顾曲周 郎，其亦有身世之感乎。

尉迟杯|朝代：宋朝|作者：周邦彦
隋堤路。渐日晚、密霭生深树。阴阴淡月笼沙，还宿河桥深处。无情画舸，都不管、烟波隔南浦。等行人、醉拥重衾，载将离恨归去。 
因念旧客京华，长偎傍、疏林小槛欢聚。冶叶倡条俱相识，仍惯见、珠歌翠舞。如今向、渔村水驿，夜如岁、焚香独自语。有何人、念我无憀，梦魂凝想鸳侣。

尉迟杯‧隋堤路 海绡翁曰：〔淡月〕〔河桥〕，始念隋堤日晚。〔画舸〕〔烟波〕，〔重衾〕〔离恨 〕，节节逆溯，还他隋堤。〔旧客京华〕，仍用逆溯。〔渔村水驿〕，收合河桥。梦 魂是重衾里事。无聊自语，则酒梦都醒也。〔小槛〕对〔疏林〕，〔欢聚〕对〔偎傍 〕，〔珠歌翠舞〕对〔冶叶倡条〕，〔仍惯见〕对〔俱相识〕，是搓挪对法。红友谓 于傍字读，非。〔亭亭画舸系春潭。只待行人酒半酣。不管烟波与风雨，载将离恨过 江南。〕张文潜诗。

浪淘沙慢|朝代：宋朝|作者：周邦彦
晓阴重，霜凋岸草，雾隐城堞。南陌脂车待发，东门帐饮乍阕。正扶面、垂杨堪揽结；掩红泪、玉手亲折。念汉浦、离鸿去何许？经时信音绝。

情切。望中地远天阔。向露冷、风清无人处，耿耿寒漏咽。嗟万事难忘，唯是轻别。翠尊未竭。凭断云留取，西楼残月。

罗带光消纹衾叠。连环解、旧香顿歇；怨歌永、琼壶敲尽缺。恨春去、不与人期。弄夜色、空余满地梨花雪。

浪淘沙慢·晓阴重 海绡翁曰：〔经时信音绝〕，是全篇点睛。自起句至〔亲折〕，皆是追叙别时。下二 段全写忆别。上下神理，结成一片，是何等力量。

应天长|朝代：宋朝|作者：周邦彦
条风布暖，霏雾弄晴，池塘遍满春色。正是夜堂无月，沉沉暗寒食。梁间燕，前社客。似笑我、闭门愁寂。乱花过，隔院芸香，满地狼藉。

长记那回时，邂逅相逢，郊外驻油壁。又见汉宫传烛，飞烟五侯宅。青青草，迷路陌。强载酒、细寻前迹。市桥远，柳下人家，犹自相识。

应天长‧条风布暖 海绡翁曰：前阕如许风景，皆从〔闭门〕中过。后阕如许情事，偏从〔闭门〕中记。 〔青青草〕以下，真似一梦，是日间事，逆出。

扫地花|朝代：宋朝|作者：周邦彦
晓阴翳日，正雾霭烟横，远迷平楚。暗黄万缕。听鸣禽按曲，小腰欲舞。细绕回堤，驻马河桥避雨。信流去。想一叶怨题，今在何处。 
春事能几许。任占地持杯，扫花寻路。泪珠溅俎。叹将愁度日，病伤幽素。恨入金徽，见说文君更苦。黯凝贮。掩重关、遍城钟鼓。

扫花游‧晓阴翳日 海绡翁曰：微雨春阴，绕堤驻马，閒閒写景。〔信流去〕陡接，怨题逆出。〔任佔地 持杯，扫花寻路〕，言任是如此，春亦无多耳。缩入上句。〔看将愁度日〕，再推进 一层。如此则好春亦只是愁。而春事之多少，更不足问矣。〔文君更苦〕，复从对面 反逼。〔扁城钟鼓〕，游思缥缈，弥见沉郁。

玉楼春|朝代：宋朝|作者：周邦彦
桃溪不作从容住，秋藕绝来无续处。当时相候赤阑桥，今日独寻黄叶路。
烟中列岫青无数，雁背夕阳红欲暮。人如风后入江云，情似雨馀粘地絮。

玉楼春‧桃溪 海绡翁曰：上阕大意已足，下阕加以渲染，愈见精采。

渔家傲|朝代：宋朝|作者：周邦彦
几日轻阴寒测测。东风急处花成积。醉踏阳春怀故国。归未得。黄鹂久住如相识。 
赖有蛾眉能暖客。长歌屡劝金杯侧。歌罢月痕来照席。贪欢适。帘前重露成涓滴。

渔家傲‧几日轻阴 海绡翁曰：〔醉〕字倒提。〔金杯侧〕逆挽。上阕是朝来事，下阕是昨宵事。

蓦山溪|朝代：宋朝|作者：周邦彦
楼前疏柳，柳外无穷路。翠色四天垂，数峰青、高城阔处。江湖病眼，偏向此山明，愁无语。空凝伫。两两昏鸦去。 
平康巷陌，往事如花雨。十载却归来，倦追寻、酒旗戏鼓。今宵幸有，人似月婵娟，霞袖举。杯深注。一曲黄金缕。

蓦山溪‧楼前疏柳 海绡翁曰：〔无穷路〕，从归来后追忆此柳，真是黯然销魂。〔偏向此山明〕，有多 少往事在。〔倦追寻、酒旗戏鼓〕，所以见此山而无语凝伫也。前虚后实，钩勒无迹 。〔今宵〕以下，聊复尔尔，正见往事都非，〔幸有〕云者，聊胜于无耳。

秋蕊香|朝代：宋朝|作者：周邦彦
乳鸭池塘水暖。风紧柳花迎面。午妆粉指印窗眼。曲里长眉翠浅。 
问知社日停针线。探新燕。宝钗落枕春梦远。帘影参差满院。

秋蕊香‧乳鸭池塘 海绡翁曰：春闺无事，妆罢惟有睡耳。作想像之词看最佳，不必有本事也。梦春远， 妙。此时风景，皆消归梦中，正不止一帘内外。

品令|朝代：宋朝|作者：周邦彦
夜阑人静。月痕寄、梅梢疏影。帘外曲角栏干近。旧携手处，花发雾寒成阵。 
应是不禁愁与恨。纵相逢难问。黛眉曾把春衫印。后期无定。断肠香销尽。

品令‧夜阑人静 海绡翁曰：如此美景，只于帘内依稀。〔曲角栏杆〕，却不敢凭，以其为〔旧携手处 〕也。如此，则应是〔不禁愁与恨〕矣。以换头结上阕。〔纵相逢难问〕，加一倍写 。〔黛痕〕七字，即恨即愁。〔后期无定〕，未有相逢，〔肠断香消〕，收足起句。

木兰花令|朝代：宋朝|作者：周邦彦
歌时宛转饶风措。莺语清圆啼玉树。断肠归去月三更，薄酒醒来愁万绪。 
孤灯翳翳昏如雾。枕上依稀闻笑语。恶嫌春梦不分明，忘了与伊相见处。

木兰花令‧歌时宛转 海绡翁曰：〔薄酒〕七字，是全阕点睛。〔歌时〕三句，从醒后逆溯。下阕句句是愁 。

丁香结|朝代：宋朝|作者：周邦彦
苍藓沿阶，冷萤黏屋，庭树望秋先陨。渐雨凄风迅。淡暮色，倍觉园林清润。汉姬纨扇在，重吟玩、弃掷未忍。登山临水，此恨自古，销磨不尽。 
牵引。记试酒归时，映月同看雁阵。宝幄香缨，熏炉象尺，夜寒灯晕。谁念留滞故国，旧事劳方寸。唯丹青相伴，那更尘昏蠹损。

丁香结‧苍藓沿阶 海绡翁曰：起五句全写秋气，极力逼起〔汉姬〕五字，愈觉下句笔力千钧。〔登山临 水〕，却又推开，从宽处展步。然后跌落换头〔牵引〕二字。以下一转一步一留，极 顿挫之能事。

蓦山溪|朝代：宋朝|作者：周邦彦
江天雪意，夜色寒成阵。翠袖捧金蕉，酒红潮、香凝沁粉。帘波不动，新月淡笼明，香破豆，烛频花，减字歌声稳。 
恨眉羞敛，往事休重问。人去小庭空，有梅梢、一枝春信。檀心未展，谁为探芳丛，消瘦尽，洗妆匀，应更添风韵。

蓦山溪‧江天雪意 海绡翁曰：〔恨眉羞敛〕，结上阕所谓往事。〔人去〕五字，转出今情，却从梅写， 气味醲厚。

夜游宫|朝代：宋朝|作者：周邦彦
叶下斜阳照水，卷轻浪、沉沉千里。桥上酸风射眸子。立多时，看黄昏灯火市。
古屋寒窗底，听几片、井桐飞坠。不恋单衾再三起。有谁知，为萧娘书一纸？

夜游宫‧叶下斜阳 海绡翁曰：桥上则〔立多时〕，屋内则〔再三起〕，果何为乎。〔萧娘书一纸〕，惟 已独知耳，眼前风物何有哉。

海绡说词·宋辛弃疾稼轩词 陈洵

永遇乐
朝代：宋朝|作者：辛弃疾

千古江山，英雄无觅，孙仲谋处。舞榭歌台，风流总被，雨打风吹去。斜阳草树，寻常巷陌，人道寄奴曾住。想当年，金戈铁马，气吞万里如虎。

元嘉草草，封狼居胥，赢得仓皇北顾。四十三年，望中犹记，烽火扬州路。可堪回首，佛狸祠下，一片神鸦社鼓。凭谁问，廉颇老矣，尚能饭否？

永遇乐‧千古江山 海绡翁曰：金陵王气，始于东吴。权不能为汉讨贼，所谓英雄，亦公保江东耳。事随 运去，本不足怀，〔无觅〕亦何恨哉。至于寄奴王者，则千载如见其人。〔寻常巷陌 〕胜于〔舞榭歌台〕远矣。以其能虎步中原，气吞万里也。后阕谓元嘉之政，尚足有 为。乃草草卅年，徒忧北顾，则文帝不能继武矣。自元嘉二十九年，更谋北伐无功。 明年癸巳，至齐明帝建武二年，此四十三年中，北师屡南，南师不复北。至于魏孝文 济淮问罪，则元嘉且不可复见矣。故曰〔望中犹记〕，曰〔可堪回首〕。此稼轩守南 徐日作，全为宋事寄慨。〔廉颇老矣，尚能饭否〕，谓己亦衰老，恐无能为也。使事 虽多，脉络井井可寻，是在知人论世者。

摸鱼儿
朝代：宋朝|作者：辛弃疾
淳熙己亥，自湖北漕移湖南，同官王正之置酒为赋。

更能消、几番风雨，匆匆春又归去。惜春长怕花开早，何况落红无数。春且住，见说道、天涯芳草无归路。怨春不语。算只有殷勤，画檐蛛网，尽日惹飞絮。
长门事，准拟佳期又误。蛾眉曾有人妒，千金纵买相如赋，脉脉此情谁诉？君莫舞，君不见、玉环飞燕皆尘土！闲愁最苦！休去倚危栏，斜阳正在，烟柳断肠处。

摸鱼儿‧更能消 海绡翁曰：时春未去也，然更能消几番风雨乎。言只消几番风雨，则春去矣。倒提起 。〔惜春〕七字，复用逆溯，然后跌落下句，思力沈透极矣。〔春且住〕，咽住。〔 无归路〕，复为春计不得。〔怨春不语〕，又咽住。〔蛛网〕〔飞絮〕，复为怨春者 计亦不得，极力逼起下阕〔佳期〕。果有佳期，则不怨春矣，如又误何。至佳期之误 ，则以蛾眉之见妒也。纵有相如之赋，亦无人能谅此情者，然后佳期真无望矣。〔君 〕字承〔谁〕字来。既诉矣，则君亦安所用舞乎，咽住。环燕尘土，复推开，言不独 长门一事也，亦以提为勒法。然后以〔閒愁最苦〕四字，作上下脱卸。言此皆往事， 不如眼前春去之閒愁为最苦耳。斜阳烟柳，便无风雨，亦只匆匆。如此开合，全自龙 门得来，为词家独辟之境。〔佳期〕二字，是全篇点睛。时稼轩南归十八年矣，应问 三篇，美芹十论，以讲和方定议，不行。佳期之误，谁误之乎。读公词，为之三叹。 寓幽咽怨断于浑灏流转中，此境亦惟公有之，他人不能为也。然苟于此中求索消息， 而以不似学之，则亦何不可学之有。
